<?xml version="1.0" encoding="UTF-8"?><?xml-model href="https://raw.githubusercontent.com/BetaMasaheft/Schema/master/tei-betamesaheft.rng"
schematypens="http://relaxng.org/ns/structure/1.0"?><?xml-model href="https://raw.githubusercontent.com/BetaMasaheft/Schema/master/tei-betamesaheft.rng"
type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0" type="work" xml:lang="en" xml:id="LIT1952Mashaf">
   <teiHeader xml:base="https://betamasaheft.eu/">
      <fileDesc>
         <titleStmt>
            <title xml:lang="gez" xml:id="t1">መጽሐፈ፡ ምሥጢር፡</title>
            <title xml:lang="gez" corresp="#t1" type="normalized">Maṣḥafa mǝśṭir</title>
            <title xml:lang="en" corresp="#t1">Book of Mystery</title>
            <editor role="generalEditor" key="AB"/>
            <editor key="HE" role="encoder annotator"/>
            <editor key="ES" role="metadata"/>
            <editor key="DR" role="metadata"/>
            <funder>Akademie der Wissenschaften in Hamburg</funder>
            <funder>ERC</funder>
            <respStmt>
               <resp>digitization and annotation</resp>

               <persName ref="HE" from="2015" to="2018"/>

            </respStmt>
         </titleStmt>

         <editionStmt>
            <p>Digital text based on  <bibl>
                  <ptr target="bm:Hiruie2007MM"/>
               </bibl>.</p>
         </editionStmt>
         <publicationStmt>
            <authority>Hiob-Ludolf-Zentrum für Äthiopistik</authority>
            <publisher>Die Schriftkultur des christlichen Äthiopiens und Eritreas: Eine multimediale Forschungsumgebung / Beta maṣāḥǝft</publisher>
            <pubPlace>Hamburg</pubPlace>
            <availability>
               <licence target="http://creativecommons.org/licenses/by-sa/4.0/">
                  <p>
                This file is licensed under the Creative Commons
                Attribution-ShareAlike 4.0. </p>
               </licence>
            </availability>
         </publicationStmt>
         <sourceDesc>
            <listWit>

               <listWit rend="edition">
                  <witness corresp="GasecaMashafaMestir1" xml:id="gmm"/>
                  <witness corresp="EMML714" xml:id="emml714"/>
                  <witness corresp="EMML1191" xml:id="emml1191"/>

               </listWit>
            </listWit>
         </sourceDesc>
      </fileDesc>
      <encodingDesc>
         <projectDesc>
            <p>The text of TraCES edition was prepared within the framework of the TraCES project on the basis of <bibl>
                  <ptr target="bm:Hiruie2007MM"/>
               </bibl>. The edition collages the mss listed in addition to using the existing edition, <bibl>
                  <ptr target="bm:Yaqob1990MestirTextus"/>
               </bibl>.</p>
         </projectDesc>
         <editorialDecl>


            <normalization>
               <p>Original spelling and typography is retained.</p>
            </normalization>
         </editorialDecl>
         <tagsDecl>
            <!-- the format for the tagsDecl to be specified -->
         </tagsDecl>

         <xi:include xmlns:xi="http://www.w3.org/2001/XInclude" href="https://raw.githubusercontent.com/BetaMasaheft/Documentation/master/prefixDef.xml">
            <xi:fallback>
               <p>Definitions of prefixes used.</p>
            </xi:fallback>
         </xi:include>
      </encodingDesc>
      <profileDesc>
         <langUsage><language ident="en">English</language><language ident="gez">Gǝʿǝz</language></langUsage>

         <creation when="1424">The work is said to have been authored by <persName ref="PRS4709Giyorgis"/> in 1424.</creation>

         <textClass>
            <keywords>
               <term key="ChristianLiterature"/>
               <term key="Theology"/>
               <term key="Homily"/>
            </keywords>
         </textClass>
      </profileDesc>
      <revisionDesc>
         <change who="PL" when="2016-03-21"> Created file from google
            spreadsheet </change>
         <change who="ES" when="2016-02-09">CREATED: text record</change>
         <change who="DR" when="2016-09-21">Information added</change>
         <change who="DR" when="2017-04-03">Added keywords</change>
         <change when="2018-07-02" who="ES">TraCES metadata added</change>
         <change when="2021-06-23" who="DE">Added corresp</change>
      </revisionDesc>
   </teiHeader>
   <text xml:base="https://betamasaheft.eu/">
      <body>
         <div type="bibliography">
            <listBibl type="secondary">
               <bibl>
                  <ptr target="bm:Bausi2007EAEMestir"/>
               </bibl>
            </listBibl>
            <listBibl type="editions">
               <bibl>
                  <ptr target="bm:Hiruie2007MM"/>
               </bibl>
               <bibl>
                  <ptr target="bm:Yaqob1990MestirTextus"/>
               </bibl>
               <bibl>
                  <ptr target="bm:Yaqob1993MestirTextus"/>
               </bibl>
            </listBibl>
            <listBibl type="translation">
               <bibl>
                  <ptr target="bm:Yaqob1990MestirVersio"/>
               </bibl>
               <bibl>
                  <ptr target="bm:Yaqob1993MestirVersio"/>
               </bibl>
            </listBibl>
            <listRelation>
               <relation name="saws:isAttributedToAuthor" active="LIT1952Mashaf" passive="PRS4709Giyorgis"/>
            </listRelation>
         </div>

         <div type="edition" xml:lang="gez">
            <note>text of chapters 1-4 provided as transcribed for the TraCES project</note>
            <div type="textpart" subtype="chapter" xml:id="Introduction">
               <label>Introduction</label>
            </div>
            <div type="textpart" subtype="chapter" xml:id="Enumeration" corresp="LIT6467Heresies">
               <label>Enumeration of the 27 (?) heresies described in this work</label>
            </div>
            <div type="textpart" subtype="chapter" xml:id="Chapter1">
               <label>Against Sabellius</label>
               <ab>  ምዕራፍ፡ ፩፡ ምንባብ፡ ዘስብከተ፡ ጌና፡ በስመ፡ እግዚአብሔር፡ ሥሉስ፡ ዘኢይትሌለይ፡ ኅቡዕ፡ ዘኢይትረአይ፡ ምሉዕ፡ ዘኢይትነከይ፡ ጕንደ፡ ሃይማኖት፡ ዘኢይትወቀይ።  መዝገበ፡ በረከት፡ ውስተ፡ ልበ፡ መሀይምናን፡ ዘይትወደይ፡ ዘአሐደ፡ ይሰገድ፡ ወአሐደ፡ ይሴባሕ፡ ወአሐደ፡ ይጼለይ፡ ሎቱ፡ ስብሐት፡ በምድር፡ ወበሰማይ፡ በባሕር፡ ወበቀላይ፡ ለዓለመ፡ ዓለም፡ አሜን።  መጽሐፈ፡ ምሥጢር፡ ዘይትነገር፡ ለመሀይምናን፡ ወአኮ፡ ለኢመሀይምናን፡ እስመ፡ ኢአደሞሙ፡ ለዳታን፡ ወአቤሮን፡ ምስፍናሁ፡ ለሙሴ፡ እስከ፡ አብቀወት፡ ምድር፡ ወውሕጠቶሙ፡ ወኢኮነ፡ ሠናየ፡ ቅድመ፡ አዕይንቲሆሙ፡ ለደቂቀ፡ ቆሬ፡ እስከ፡ ወጽአት፡ እሳት፡ እመዓጥኒሆሙ፡ ወበልዐቶሙ።  ተግሣጸ፡ ኤልያስ፡ ነቢይ፡ ኮኖሙ፡ ሰቆራረ፡ ለአክዓብ፡ ወለኤልዛቤል፡ እስከ፡ በልዑ፡ ከለባት፡ አብድንቲሆሙ፡ ወተሐጽባ፡ ዘማት፡ በደሞሙ።  ትንቢተ፡ ሚክያስ፡ አሕመመ፡ ልቦ፡ ካዕበ፡ እስመ፡ ተአመነ፡ በትንቢተ፡ ሴዴቅያስ፡ እስከ፡ ቈስለ፡ በሐጸ፡ ሶርያ፡ ወሞተ።  ወለእግዚእነሂ፡ ይቤልዎ፡ ኦ፡ ዐቃቤ፡ ሥራይ፡ ፈውስ፡ ርእሰከ።  ካዕበ፡ ይቤልዎ፡ በመልአኮሙ፡ ለአጋንንት፡ ያወጽኦሙ፡ ለአጋንንት።  ወዓዲ፡ ይቤልዎ፡ በመባሕተ፡ መኑ፡ ትገብር፡ ዘንተ፡ ከመዝ፡ ወአብጽሕዎ፡ እስከ፡ ለሞት፡ ወመጠውዎ፡ ለቅንዋተ፡ መስቀል።  ወለጴጥሮስኒ፡ ተቃወመ፡ ትምህርቶ፡ ሲሞን፡ መሠርይ፡ ዘሰማርያ፡ ወዐርገ፡ ውስተ፡ አየራት፡ በኃይለ፡ አጋንንት፡ መስሕታን፡ ወወድቀ፡ እም፡ ውስተ፡ ምጽንዓት፡ በኃይለ፡ መንፈስ፡ ቅዱስ፡ ዘኅዱር፡ ላዕለ፡ ጴጥሮስ።  ወለጳውሎስኒ፡ ይቤልዎ፡ ምንተ፡ ይብል፡ ዝ፡ ዘራዔ፡ ነቢብ።  ለሊሁኒ፡ ይቤ፡ ለአይሁድኒ፡ ይመስሎሙ፡ ዘነአብድ፡ ወለአረሚኒ፡ ዘንጌጊ፡ ወለነሰ፡ ለእለ፡ አመነ፡ ኃይለ፡ እግዚአብሔር፡ ውእቱ።  እስመ፡ ሰብእሰ፡ ያበድር፡ ጽልመተ፡ እምነ፡ ብርሃን፡ እስመ፡ ይትከሠት፡ ኃጣውኢሆሙ፡ በከመ፡ ይቤ፡ እግዚእነ፡ እስመ፡ ኵሉ፡ ዘእኩይ፡ ምግባሩ፡ ይጸልዕ፡ ብርሃነ።  ንሕነሰ፡ ንሰብክ፡ ሥሉሰ፡ ዘኢይቶሳሕ፡ ጽሙረ፡ ዘኢይትሌለይ።  በከመ፡ አብ፡ ብርሃን፡ ወልድኒ፡ ብርሃን፡ ዘያበርህ፡ ለኵሉ፡ ዓለም።  በከመ፡ ወልድ፡ ብርሃን፡ መንፈስ፡ ቅዱስሂ፡ ዘበ፩፡ ሱራሄ፡ ወጸዳል።  በከመ፡ አብ፡ እሳት፡ ዘኢይትገሠሥ፡ ወልድኒ፡ እሳት፡ ዘኢይትለከፍ።  በከመ፡ ወልድ፡ እሳት፡ ዘኢይትለከፍ፡ መንፈስ፡ ቅዱስሂ፡ እሳት፡ ዘበላህበ፡ ሃይማኖቱ፡ አርሰና፡ ለቤተ፡ ክርስቲያን።  በከመ፡ አብ፡ ኃይል፡ ዘኢያስተርኢ፡ ወልድኒ፡ ኃይል፡ ዘኢይትከሠት፡ ዘእንበለ፡ ዳእሙ፡ በሥጋዌሁ።  ወበከመ፡ ወልድ፡ ኃይል፡ ዘኢይትከሠት፡ መንፈስ፡ ቅዱስሂ፡ ኃይል፡ ዘይጸውራ፡ ለቤተ፡ ክርስቲያን፡ ከመ፡ ኢትትገፍታእ፡ እም፡ ትንሣኤ፡ ዕልዋን።  በከመ፡ አብ፡ አምላክ፡ ፍጹም፡ ወልድሂ፡ አምላክ፡ ፍጹም።  በከመ፡ ወልድ፡ አምላክ፡ ፍጹም፡ መንፈስ፡ ቅዱስሂ፡ አምላክ፡ ፍጹም፡ ዘበአሐዱ፡ ራእይ።  ንንግርኬ፡ ዘለፋሆሙ፡ ለረሲዓን፡ ስብልያኖስ፡ ይቤ፡ አብ፡ ወወልድ፡ ወመንፈስ፡ ቅዱስ፡ ፩፡ ገጽ።  ንሕነሰ፡ ንብል፡ ፫፡ ገጽ፡ ወ፩፡ ራእይ፡ ፫፡ አካል፡ ወ፩፡ አምላክ፡ ፫፡ አስማት፡ ወ፩፡ እግዚአብሔር።  አቡርዮስ፡ ይቤ፡ አብ፡ ወወልድ፡ ወመንፈስ፡ ቅዱስ፡ ዘዘዚአሁ።  ንሕነሰ፡ ንብል፡ አብ፡ ወወልድ፡ ወመንፈስ፡ ቅዱስ፡ ፩፡ አምላክ፡ ወ፩፡ ራእይ፡ ወአሐቲ፡ መንግሥት፡ ወአሐቲ፡ ሥምረት።  አርዮስ፡ ይቤ፡ ፍጡር፡ ውእቱ፡ ክርስቶስ።  ንሕነሰ፡ ንብል፡ ኢፍጡር፡ ወኢግቡር፡ ኢንቱግ፡ ወኢብዑድ፡ እም፡ ህላዌ፡ አቡሁ።  ንስጥሮስ፡ ይቤ፡ ወልድ፡ ከመ፡ ፩፡ እም፡ ነቢያት፡ ወሶበ፡ ተራከቦ፡ ወልደ፡ እግዚአብሔር፡ በውስተ፡ ዮርዳኖስ፡ ኮነ፡ አምላከ፡ በጸጋ።  ንሕነሰ፡ ንብል፡ አምላክ፡ ውእቱ፡ እም፡ ቅድመ፡ ዓለም፡ ወእስከ፡ ለዓለም፡ ዘዕሩይ፡ ምስለ፡ አብ፡ በመለኮቱ።  ፎጢኖስ፡ ይቤ፡ ለፌ፡ እማርያም፡ ህላዌሁ፡ ለወልደ፡ እግዚአብሔር፡ ወአኮ፡ እም፡ ትካት።  ንሕነሰ፡ ንብል፡ ህላዌሁ፡ ውእቱ፡ እም፡ ቅድመ፡ አዝማን፡ ወመዋዕል፡ እም፡ ቅድመ፡ ሰዓት፡ ወዕለት፡ ወበደኃሪ፡ መዋዕል፡ ተሠገወ፡ እማርያም፡ ቅድስት፡ ድንግል፡ ዘእንበለ፡ ዘርዐ፡ ብእሲ፡ በእንተ፡ መድኃኒትነ።  አርጌንስ፡ ይቤ፡ የሐጽጽ፡ ወልድ፡ እም፡ አብ፡ ወኢይሬእዮ፡ ወየሐጽጽ፡ መንፈስ፡ ቅዱስ፡ እም፡ ወልድ፡ ወኢይክል፡ ነጽሮቶ።  ንሕነሰ፡ ንብል፡ አልቦ፡ መዐርግ፡ ውስተ፡ ሥላሴ፡ ኢሑጻጼ፡ ወኢፍድፋዴ፡ አላ፡ ዘውግ፡ በመለኮት፡ ወእኁዛን፡ በጽምረት።  ወቦ፡ እለ፡ ይቤሉ፡ ተመይጠ፡ ቃለ፡ መለኮት፡ ለከዊነ፡ ሰብእ።  ንሕነሰ፡ ንብል፡ ኢተመይጠ፡ ቃለ፡ መለኮት፡ እም፡ ህላዌሁ፡ አላ፡ ተዋሐደ፡ ዘእንበለ፡ ቱሳሔ፡ ወኮነ፡ ጽሙረ፡ ዘእንበለ፡ ሙያጤ።  ወቦ፡ እለ፡ ይቤሉ፡ ለፌ፡ እም፡ ጥምቀተ፡ ክርስቶስ፡ ክዋኔሁ፡ ለመንፈስ፡ ቅዱስ።  ንሕነሰ፡ ንብል፡ እም፡ ቅድመ፡ ዓለም፡ ሀሎ፡ ወይሄሉ፡ እስከ፡ ለዓለም።  ቢቱ፡ ይቤ፡ ይመጽእ፡ ወልድ፡ ዘእንበለ፡ አቡሁ፡ ለፍዳ፡ ኃጥአን፡ ወለዕሤተ፡ ጻድቃን።  ንሕነሰ፡ ንብል፡ ይመጽኡ፡ አብ፡ ወወልድ፡ ወመንፈስ፡ ቅዱስ፡ ከመ፡ ይኰንኑ፡ ሕያዋነ፡ ወሙታነ፡ በ፩፡ ዐውድ፡ ወበአሐቲ፡ ሙቃስ።  አንጢዲቆማርያጦስ፡ ይቤሉ፡ ዘውእቶሙ፡ ፀረ፡ ማርያም፡ እም፡ ድኅረ፡ ወለደቶ፡ ማርያም፡ ለመድኃኒነ፡ ተደመረት፡ ምስለ፡ ዮሴፍ።  ንሕነሰ፡ ንብል፡ ወላዲተ፡ እግዚአብሔር፡ ይእቲ፡ ማርያም፡ እም፡ ድኅረ፡ ወለደቶ፡ ነበረት፡ በድንግልና፡ እስከ፡ ለዓለም።  አውጣኪ፡ ይቤ፡ ሥጋሁ፡ ለክርስቶስ፡ ኢኮነ፡ ድኩመ፡ ከመ፡ ሥጋነ፡ ወኢሐመ።  ንሕነሰ፡ ንብል፡ ሥጋሁ፡ ለክርስቶስ፡ ደክመ፡ ወሐፈወ፡ ርኅበ፡ ወጸምአ፡ ሐመ፡ ወሞተ፡ በሥጋዌሁ፡ ወአልቦ፡ ዘተርፎ፡ እም፡ ሕገ፡ ሰብእ፡ ዘእንበለ፡ ኃጣውእ፡ ባሕቲቶን።  ሳዊሮስ፡ ጳጳስ፡ ዘሕንድክያ፡ ወታኦዶስዮስ፡ ዘእለስክንድርያ፡ ይቤሉ፡ ሐመ፡ ወልደ፡ እግዚአብሔር፡ በኵርሕ፡ ወሞተ፡ ዘእንበለ፡ ፈቃዱ።  ንሕነሰ፡ ንብል፡ ሐመ፡ በፈቃዱ፡ ወሞተ፡ በሥምረቱ፡ ወተንሥአ፡ በኃይለ፡ መለኮቱ።  ወካዕበ፡ አቡርዮስ፡ ይቤ፡ አልቦቱ፡ ልብ፡ ወነፍስ፡ ለትስብእተ፡ ክርስቶስ፡ ወመለኮቱ፡ ኮኖ፡ ህየንተ፡ ነፍስ፡ ወልብ።  ንሕነሰ፡ ንብል፡ ቦቱ፡ ነፍስ፡ ሰብአዊ፡ ወቦቱ፡ ልቡና፡ ጠባይዓዊ፡ ወካዕበ፡ ቦቱ፡ ዕበይ፡ መለኮታዊ፡ ወቦቱ፡ ክሂል፡ እግዚአብሔራዊ።  አፍቲክስ፡ ይቤ፡ ሥጋሁ፡ ለክርስቶስ፡ ወረደ፡ እም፡ ሰማይ።  ንሕነሰ፡ ንብል፡ ሥጋሁ፡ ለክርስቶስ፡ ወነፍሱ፡ እም፡ ጠባይዐ፡ ፍጥረቱ፡ ለአዳም፡ ዘነሥአ፡ ዘእንበለ፡ ዘርዐ፡ ብእሲ፡ ዘእም፡ ባሕቲታ፡ ንጽሕት፡ ድንግል፡ ገሊላዊት፡ ማርያም።  መንክዮስ፡ ይቤ፡ ምትሐት፡ ሥጋሁ፡ ለክርስቶስ፡ ወአኮ፡ ሥጋ፡ እጓለ፡ እመ፡ ሕያው።  ንሕነሰ፡ ንብል፡ ፍጹም፡ ትስብእቱ፡ ለክርስቶስ፡ ሥጋ፡ እንተ፡ ትትገሠሥ፡ ወአጽም፡ ዘያጸንዓ፡ ለማኅፈደ፡ ሥጋ፡ ደም፡ እንተ፡ ትትከዐው፡ አሥራወ፡ ወአምትንት፡ መዓሥረ፡ ሥጋዌ፡ ጸጕር፡ ሠርፀ፡ ድማኅ፡ ወሐንገዝ፡ ነፍስ፡ እንተ፡ ኢታስተርኢ፡ ወመንፈሰ፡ ሕይወት፡ እንተ፡ ትሌቡ፡ ወትትናገር፡ ወአጽፋር፡ ሠርፀ፡ አጻብዕ፡ ዘአእዳው፡ ወአእጋር።  አርሲስ፡ መናፍቃን፡ ይቤሉ፡ ወረደ፡ ውስተ፡ ሲኦል፡ በነፍስ፡ ወሥጋ።  ንሕነሰ፡ ንብል፡ ወረደ፡ ውስተ፡ ሲኦል፡ ቃለ፡ መለኮት፡ ምስለ፡ ነፍስ፡ ባሕቲታ፡ ወለሥጋሰ፡ አውረድዋ፡ እም፡ ዲበ፡ መስቀል፡ ዮሴፍ፡ ወኒቆዲሞስ፡ ወጠብለልዋ፡ በልብሰ፡ ገርዜን፡ ወወደይዋ፡ ውስተ፡ ከርሠ፡ መቃብር፡ ይእቲኒ፡ ነበረት፡ ባሕቲታ፡ እንበለ፡ ነፍስ፡ እስከ፡ አመ፡ ትንሣኤሁ።  ወመለኮቱሰ፡ ምስለ፡ ነፍስኒ፡ ሀለወ፡ እም፡ ሥጋሁኒ፡ ኢተፈልጠ፡ ወበየማነ፡ አብኒ፡ ኮነ፡ ግጽወ፡ በከመ፡ ህላዌሁ፡ ዘእም፡ ቅድም፡ እስመ፡ ይመልዕ፡ በኵለሄ፡ ወይሄሉ፡ ውስተ፡ ኵሉ።  ልዮን፡ ሊቀ፡ ጳጳሳት፡ ዘሮሜ፡ ይቤ፡ የሐጽጽ፡ ትስብእት፡ እመለኮት።  ንሕነሰ፡ ንብል፡ ኢየሐጽጽ፡ ትስብእቱ፡ ለክርስቶስ፡ እመለኮቱ፡ እም፡ ድኅረ፡ ፩፡ ከዊን።  ማኅበረ፡ ኬልቄዶን፡ ይቤሉ፡ መለኮት፡ ወትስብእት፡ በክልዔ፡ ፍናው፡ ወበክልዔ፡ ሥርዓት።  ንሕነሰ፡ ንብል፡ አምላክ፡ ዘተሰብአ፡ እማርያም፡ ድንግል፡ ፩፡ አምላክ፡ ወ፩፡ ሥምረት።  ወቦ፡ እለ፡ ይቤሉ፡ አርአያሁ፡ አዕረገ፡ ዲበ፡ ዕፀ፡ መስቀል፡ ወአኮ፡ ውእቱ፡ ዘተቀነወ።  ንሕነሰ፡ ንብል፡ ውእቱ፡ ኢየሱስ፡ ክርስቶስ፡ ለቤዛ፡ ብዙኃን፡ ተጸፍዐ፡ እም፡ ገብረ፡ ሊቀ፡ ካህናት፡ ወበዐውደ፡ ጲላጦስ፡ ተቀሥፈ፡ ወበሐጻውንት፡ ተቀነወ፡ ወበኵናተ፡ ለንጊኖስ፡ ተረግዘ።  ወካዕበ፡ ዓዲ፡ ቦ፡ እለ፡ ይቤሉ፡ ከመ፡ ይከውን፡ ንሥአተ፡ መንፈሰ፡ ሕይወት፡ ውስተ፡ ሥጋሆሙ፡ ለሕፃናት፡ እም፡ ንፍሐተ፡ መንፈሱ፡ ለእግዚአብሔር፡ በከመ፡ ኮነ፡ ላዕለ፡ አዳም።  ንሕነሰ፡ ንብል፡ እስመ፡ ጸአተ፡ ነፍስ፡ ወሥጋ፡ እም፡ ሐቌ፡ ብእሲ፡ በዘርዐ፡ ሙላድ፡ ይትዐቈር፡ ውስተ፡ ማኅፀነ፡ ብእሲት፡ ወእምኔሃኒ፡ ይከውን፡ ቱሳሔ፡ ጠባይዕ፡ ዘሥምረተ፡ ብእሲ፡ ወብእሲት፡ ዘበትእዛዘ፡ እግዚአብሔር፡ ይከውን፡ ተሥዕሎ፡ እመሂ፡ ዘሮስ፡ ወእመሂ፡ ዘወለት።  ወዓዲ፡ ይቤ፡ አርጌንስ፡ አዕዳል፡ ዘአልበሶሙ፡ እግዚአብሔር፡ ለአዳም፡ ወለሔዋን፡ ሥጋ፡ ውእቱ፡ ዘላዕሌነ፡ እንተ፡ ባቲ፡ ናንሶሱ፡ ንሕነ፡ ወአኮ፡ አዕዳለ፡ አነዳ፡ ዘአምእስት።  ንሕነሰ፡ ንብል፡ ቦሙ፡ ሥጋ፡ እም፡ ቅድም፡ እም፡ አመ፡ ተልሕኩ፡ ወዘአልበሶሙሰ፡ እግዚአብሔር፡ ልብሰ፡ አዕዳል፡ ውእቱ፡ ዘአምእስት፡ ልብሰ፡ ኂስ፡ በእንተ፡ ዘአስተሐቀሩ፡ ትእዛዞ።  ወቦ፡ እለ፡ ይብሉ፡ እፎ፡ የኀድር፡ ኃይለ፡ መለኮት፡ ዘሰማየ፡ ሰማያት፡ ኢያገምሮ፡ ውስተ፡ ቤተ፡ ክርስቲያን፡ እንተ፡ ተገብረት፡ በእደ፡ እጓለ፡ እመ፡ ሕያው፡ ዘንስቲት፡ ትርብዕተ፡ ገበዋቲሃ።  ወካዕበመ፡ ይቤሉ፡ ይክልኑ፡ ኅብስት፡ ከዊነ፡ ሥጋሁ፡ ለክርስቶስ፡ ወወይነ፡ ምሥጢርኒ፡ ከዊነ፡ ደሙ።  ንሕነሰ፡ ንብል፡ የኀድር፡ ኃይለ፡ መለኮት፡ ውስተ፡ ቤተ፡ ክርስቲያን፡ ከመ፡ ይቀድሳ፡ በደሙ፡ እንዘ፡ ኢየዐርቅ፡ ህላዌሁ፡ በጽርሐ፡ አርያም።  ወኅብስትኒ፡ ይትመየጥ፡ ለከዊነ፡ ሥጋሁ፡ እም፡ ከዊነ፡ ኅብስት፡ ዘልማድ፡ ወወይንኒ፡ ይትመየጥ፡ ለከዊነ፡ ደም፡ እም፡ ከዊነ፡ ወይን፡ ዘልማድ፡ ሶበ፡ ይትቄደስ፡ በርደተ፡ መንፈስ፡ ቅዱስ።  ወቦ፡ እለ፡ ይቤሉ፡ ከመ፡ ተፀርዐት፡ ኦሪት፡ በምጽአተ፡ ወንጌል፡ ወበጠለ፡ ትንቢተ፡ ነቢያት፡ በስብከተ፡ ሐዋርያት፡ ወተሥዕረት፡ ሰንበት፡ በእሑደ፡ ትንሣኤ።  ንሕነሰ፡ ንብል፡ ከብረት፡ ኦሪት፡ በስብከተ፡ ወንጌል፡ ተለዐሉ፡ ነቢያት፡ በትምህርተ፡ ሐዋርያት፡ ተከለለት፡ ሰንበተ፡ አዕርፎ፡ ዘእም፡ ፍጥረተ፡ ዓለም፡ በሰንበተ፡ ትንሣኤ፡ ዘመድኅነ፡ ዓለም።  ወቦ፡ ካዕበ፡ ዘሮፀ፡ ዜና፡ ውስተ፡ እዘኒነ፡ ከመ፡ ይትከሀዱ፡ በእንተ፡ ማርያም፡ ወመስቀል፡ መንፈቆሙ፡ እንዘ፡ ይብሉ፡ ተዐቢ፡ ማርያም፡ እንተ፡ ወለደቶ፡ እም፡ ዕፀ፡ መስቀሉ፡ ወመንፈቆሙሂ፡ ይቤሉ፡ የዐቢ፡ መስቀሉ፡ ዘተጠምቀ፡ በደመ፡ ሕማማቲሁ።  ንሕነሰ፡ ንብል፡ ነአምን፡ በማርያም፡ ከመ፡ ወላዲተ፡ እግዚአብሔር፡ ይእቲ፡ ወነአምን፡ በመስቀሉ፡ ከመ፡ ማዕተበ፡ ብርሃን፡ ውእቱ፡ ዘተቀደሰ፡ በደመ፡ ትስብእተ፡ መለኮቱ።  ፍልብያኖስ፡ ይቤ፡ ክልዔ፡ ገጸ፡ መለኮቱ፡ ወትስብእቱ፡ ለመድኃኒነ፡ ክርስቶስ።  ንሕነሰ፡ ንብል፡ በ፩፡ ገጽ፡ ወበ፩፡ ህላዌ፡ ትስብእቱ፡ ወመለኮቱ፡ ለአምላክነ።  መቅዶንዮስ፡ ይቤ፡ መንፈስ፡ ቅዱስ፡ ፍጡር፡ ውእቱ፡ አብሰ፡ ወወልድ፡ ዕሩያን፡ ወኅቡራን።  ወንሕነሰ፡ ንብል፡ መንፈስ፡ ቅዱስ፡ ኢፍጡር፡ ወኢግቡር፡ ወኢነኪር፡ እምነ፡ አብ፡ ወወልድ፡ አላ፡ አሐዱ፡ ራእይ፡ ወአሐዱ፡ ህላዌ፡ ዘአብ፡ ወወልድ፡ ወመንፈስ፡ ቅዱስ።  ሰዱቃውያን፡ ወእለ፡ ከማሆሙ፡ ይቤሉ፡ አልቦ፡ ትንሣኤ፡ ምዉታን።  ንሕነሰ፡ ንብል፡ ቦ፡ ትንሣኤ፡ ሙታን፡ ወቦ፡ ፍዳ፡ ለኃጥአን፡ ወዕሤት፡ ለጻድቃን።  ንግባእኬ፡ ኀበ፡ ጥንተ፡ ነገር፡ ከመ፡ ንዝልፎ፡ ለሰባልዮስ፡ ዘይቤ፡ አብ፡ ወወልድ፡ ወመንፈስ፡ ቅዱስ፡ ፩፡ ገጽ።  እፎኬ፡ ይትበሀል፡ ፩፡ ገጽ፡ ህላዌሁ፡ ለሥሉስ፡ ዘበእንቲአሁ፡ ይነግራ፡ መጻሕፍት፡ በበጾታሆን።  ቀዳሜ፡ ኵሉ፡ ትብል፡ ቅድስት፡ ኦሪት፡ ወይቤ፡ እግዚአብሔር፡ ንግበር፡ ሰብአ፡ በአርአያነ፡ ወበአምሳሊነ።  ኢይቤ፡ ባሕቲቱ፡ አብ፡ በአርአያየ፡ ወበአምሳልየ፡ ከመ፡ ዘባሕቲቱ፡ አብ፡ ወኢይቤ፡ በአርአያከ፡ ወበአምሳሊከ፡ ከመ፡ ዘባሕቲቱ፡ ወልድ።  ወዓዲ፡ ኢይቤ፡ በአርአያሁ፡ ወበአምሳሊሁ፡ ከመ፡ ዘባሕቲቱ፡ ለመንፈስ፡ ቅዱስ፡ አላ፡ ይቤ፡ በአርአያነ፡ ወበአምሳሊነ።  አእምርኬ፡ ከመ፡ በአርአያ፡ እግዚአብሔር፡ ተሥዕለ፡ እጓለ፡ እመ፡ ሕያው።  ወካዕበመ፡ አእምር፡ ግጻዌሁ፡ ለትሥልስተ፡ መለኮት።  ዳዊትኒ፡ ይቤ፡ ገጸ፡ ዚአከ፡ አኀሥሥ፡ እግዚኦ፡ ያቀድም፡ ኀበ፡ አብ።  ኀሠሥኩ፡ ገጸከ፡ ያተሉ፡ ኀበ፡ ወልድ።  ወኢትሚጥ፡ ገጸከ፡ እም፡ ገብርከ፡ ያሤልስ፡ ኀበ፡ መንፈስ፡ ቅዱስ፡ ናሁኬ፡ ጽሕቀ፡ ነቢይ፡ ለኀሢሠ፡ ገጸ፡ ሥላሴ።  ወዘሰ፡ ይሜህር፡ ፩፡ ገጸ፡ ኢጥሙቅ፡ ወኢቅቡዕ፡ ወኢክርስቱን፡ ውእቱ።  ወዓዲ፡ ተብህለ፡ በመዝሙር፡ ዘበሃሌሉያ፡ የማነ፡ እግዚአብሔር፡ ገብረት፡ ኃይለ።  ዝኒ፡ በእንተ፡ አብ።  የማነ፡ እግዚአብሔር፡ አልዐለተኒ።  ዝኒ፡ በእንተ፡ ወልድ፡ እስመ፡ ዘበትስብእተ፡ መለኮቱ፡ ለክርስቶስ፡ ኮነ፡ ልዕልናሁ፡ ለእጓለ፡ እመ፡ ሕያው፡ በከመ፡ ይቤ፡ አግዚእነ፡ በወንጌል፡ እስመ፡ ወልደ፡ እግዚአብሔር፡ ወልደ፡ እጓለ፡ እመ፡ ሕያው፡ ውእቱ።  ወዓዲመ፡ ይሤልስ፡ ወይቤ፡ የማነ፡ እግዚአብሔር፡ ገብረት፡ ኃይለ።  ዝኒ፡ በእንተ፡ መንፈስ፡ ቅዱስ።  ኃይልሰ፡ ይተረጐም፡ በጽንዐ፡ መለኮተ፡ እግዚአብሔር፡ ዘይሬኢ፡ ወዘኢያስተርኢ፡ ዘይገሥሥ፡ ወዘኢይትገሠሥ፡ ዘይቀኒ፡ ወዘኢይትቀነይ።  ናሁኬ፡ ነገርነ፡ ጾታሁ፡ ለሥላሴ።  ወለትምህርተ፡ ሰባልዮስ፡ ሲኦል፡ ጐሥዐቶ፡ ወገሃነም፡ ቄኦ፡ ዘእም፡ እስትንፋሰ፡ አፉሁ፡ ለሰይጣን።  ወጽአ፡ ወተዘርዐ፡ ውስተ፡ ልበ፡ ፅቡሳነ፡ ኅሊና፡ በቈለሂ፡ ወልህቀሂ፡ ወፈረየ፡ ሦከ፡ ኃጢአት።  ወበእንተዝ፡ ሐመት፡ ቤተ፡ ክርስቲያን፡ ምስለ፡ ደቂቃ።  ኦ፡ ሰባልዮስ፡ አርዌ፡ ምድርኑ፡ ሦጠ፡ ሕምዞ፡ ውስተ፡ ልብከ፡ ወሚመ፡ አፍዖትኑ፡ እስመ፡ ትብል፡ በአፉከ፡ በስመ፡ አብ፡ ወወልድ፡ መንፈስ፡ ቅዱስ፡ ካዕበመ፡ ትብል፡ ፩፡ ገጽ።  ወእመሰ፡ ፩፡ ገጽ፡ መኑኬ፡ አብ፡ ወመኑ፡ ወልድ፡ ወመኑ፡ መንፈስ፡ ቅዱስ።  ወእመሂ፡ ትብል፡ አብኒ፡ ውእቱ፡ ወልድኒ፡ ውእቱ፡ መንፈስ፡ ቅዱስኒ፡ ውእቱ፡ መኑኬ፡ ፈናዊ፡ ወመኑ፡ ተፈናዊ።  ናሁኬ፡ በእንተ፡ ርእሱ፡ ወበእንተ፡ አቡሁ፡ ይነግር፡ ወልደ፡ እግዚአብሔር፡ እንዘ፡ ይብል፡ እስመ፡ አብ፡ ዘፈነወኒ፡ የዐቢ፡ እም፡ ኵሉ።  ወበእንተ፡ መንፈስ፡ ቅዱስ፡ ይብል፡ ወእፌኑ፡ ለክሙ፡ ጰራቅሊጦስሃ።  ናሁኬ፡ ይሰምዮ፡ ካልዐ፡ ለመንፈስ፡ ቅዱስ።  ወካዕበመ፡ ይነግር፡ በእንተ፡ አቡሁ፡ እንዘ፡ ይብል፡ ካልዕ፡ ሰማዕትየ፡ ውእቱ፡ አብ፡ ዘፈነወኒ።  ወካዕበ፡ ይብል፡ አልቦ፡ ዘይክል፡ መጺአ፡ ኀቤየ፡ እመ፡ ኢሰሐቦ፡ አብ።  ወበእንተ፡ ርእሱኒ፡ ይነግር፡ እንዘ፡ ይብል፡ ወአልቦ፡ ዘይክል፡ መጺአ፡ ኀበ፡ አብ፡ ዘእንበለ፡ እንተ፡ ኀቤየ።  ወካዕበ፡ ይቤ፡ ተኀድጉኒ፡ ባሕቲትየ፡ ወትዘረዉ፡ ዘዘዚአክሙ፡ ወኢኮንኩ፡ ባሕቲትየ፡ እስመ፡ አብ፡ ምስሌየ።  ወካዕበ፡ ይቤ፡ ወለዘሰ፡ አፍቀረኒ፡ ያፈቅሮ፡ አቡየ፡ ወንመጽእ፡ ወነኀድር፡ ምስሌሁ፡ ወንገብር፡ ምዕራፈ፡ ኀቤሁ።  ናሁኬ፡ ይነግር፡ በእንተ፡ ዘለክልዔ፡ ወአኮመ፡ ዘለአሐዱ፡ ሶበ፡ ይብል፡ ንመጽእ፡ ወነኀድር፡ ምስሌሁ።  ወካዕበመ፡ ይነግር፡ በእንተ፡ መንፈስ፡ ቅዱስኒ፡ ወይቤ፡ አነ፡ እስእሎ፡ ለአብ፡ ይፈኑ፡ ለክሙ፡ ጰራቅሊጦስሃ፡ መንፈሰ፡ ጽድቅ፡ ዘኢይክል፡ ዓለም፡ ነሢኦቶ።  ናሁ፡ ያኤምር፡ በዝ፡ ጾታ፡ ሥላሴ።  ወልድ፡ ሰአሎ፡ ለአቡሁ፡ ከመ፡ ይፈንዎ፡ ለጰራቅሊጦስ፡ ወጰራቅሊጦስ፡ ተፈነወ፡ ኀበ፡ ሐዋርያት።  ወዓዲ፡ ይቤ፡ ኵሎ፡ ዘነገርኩክሙ፡ ኢትክሉ፡ ጸዊሮቶ፡ ይእዜ፡ ወመጺኦ፡ ውእቱ፡ ጰራቅሊጦስ፡ ዘይፌኑ፡ አብ፡ በስምየ፡ ያጤይቀክሙ፡ ኵሎ፡ ወያዜክረክሙ።  ወካዕበ፡ ይብል፡ በእንቲአሁ፡ ወበእንተ፡ አቡሁ፡ ውስተ፡ ኦሪትክሙ፡ ጽሑፍ፡ ስምዐ፡ ፪፡ ሰብእ፡ ወ፫፡ እሙን፡ ውእቱ፡ ወአነ፡ ሰማዕት፡ ለርእስየ፡ ወሰማዕትየ፡ አብ፡ ዘፈነወኒ።  ወካዕበ፡ ይቤ፡ በእንተ፡ ጰራቅሊጦስ፡ ወመጺኦ፡ ጰራቅሊጦስ፡ ዘአነ፡ እፌኑ፡ ለክሙ፡ እም፡ ኀበ፡ አብ፡ ውእቱ፡ ሰማዕትየ፡ ዘይወጽእ፡ እም፡ ኀበ፡ አብ፡ መንፈሰ፡ ጽድቅ፡ ወአንትሙኒ፡ ሰማዕትየ፡ ከመ፡ እም፡ ትካት፡ ሀሎ፡ ምስሌየ።  በእንተ፡ አቡሁ፡ ወበእንተ፡ ርእሱ፡ ይነግር፡ እንዘ፡ ይብል፡ ኵሎ፡ ዘሰማዕኩ፡ በኀበ፡ አቡየ፡ እነግር፡ ወኢይነግር፡ ዘእም፡ ኀቤየ፡ ወኢምንተኒ፡ ወቃለ፡ ዚአየ፡ ዘትሰምዑ፡ ኢኮነ፡ ዚአየ፡ ዘእንበለ፡ ቃሉ፡ ውእቱ፡ ለአብ፡ ለዘፈነወኒ።  ወበእንተ፡ ጰራቅሊጦስኒ፡ ይቤ፡ ወመጺኦ፡ ውእቱ፡ መንፈሰ፡ ጽድቅ፡ ይመርሐክሙ፡ ኀበ፡ ጽድቅ፡ እስመ፡ ኢይነግር፡ ዘእም፡ ኀቤሁ፡ ዘሰምዐ፡ ዳእሙ፡ ይነግር፡ ወዘይመጽእ፡ ይነግረክሙ።  ውእቱ፡ ኪያየ፡ ይሴብሕ፡ እስመ፡ እም፡ ዚአየ፡ ይነሥእ፡ ወይነግረክሙ፡ ኵሎ።  ኵሉ፡ ዘቦ፡ ለአቡየ፡ ዚአየ፡ ውእቱ፡ ወበእንተ፡ ዝንቱ፡ እብለክሙ፡ እም፡ ዚአየ፡ ይነሥእ፡ ወይነግረክሙ።  ጳውሎስኒ፡ ይቤ፡ አሐዱ፡ እግዚአብሔር፡ ወአሐዱ፡ ኅሩይ፡ ማእከለ፡ እግዚአብሔር፡ ወሰብእ፡ ኢየሱስ፡ ክርስቶስ፡ ዘኮነ፡ ሰብአ፡ ወመጠወ፡ ርእሶ፡ ቤዛ፡ ኵሉ።  ወካዕበ፡ ይቤ፡ ኵልክሙ፡ ዘንተ፡ ኀልዩ፡ ዘከመ፡ ገብረ፡ ኢየሱስ፡ ክርስቶስ፡ ዘውእቱ፡ አርአያ፡ ገጹ፡ ለእግዚአብሔር።  አእምርኬ፡ ከመ፡ ሰመዮ፡ ጳውሎስ፡ ለወልድ፡ አርአያ፡ ገጹ፡ ለእግዚአብሔር።  እመሰኬ፡ ፩፡ ገጽ፡ እም፡ ይቤ፡ ገጹ፡ ለእግዚአብሔር፡ እስመ፡ አርአያ፡ ገጹ፡ ለእግዚአብሔር፡ ብሂል፡ ወልድ፡ ይመስሎ፡ ለአቡሁ።  ወበእንተዝ፡ ይቤ፡ እግዚእነ፡ በወንጌል፡ ዘርእየ፡ ኪየየ፡ ርእዮ፡ ለአቡየ፡ ዮሐንስኒ፡ ይቤ፡ ደቂቅየ፡ ዘንተ፡ እጽሕፍ፡ ለክሙ፡ ከመ፡ ኢተአብሱ፡ ወእመኒ፡ ቦ፡ ዘአበሰ፡ ጰራቅሊጦስ፡ ብነ፡ ኀበ፡ አብ፡ ኢየሱስ፡ ክርስቶስ።  ንዑኬ፡ ንጸውዖሙ፡ ለነቢያተ፡ እግዚአብሔር፡ ከመ፡ ያርድእዎሙ፡ ለሐዋርያተ፡ ኢየሱስ፡ ክርስቶስ፡ በዘሊፈ፡ ትምህርቱ፡ ለሰባልዮስ።  ትብል፡ ቅድስት፡ ኦሪት፡ ይቤ፡ እግዚአብሔር፡ ናሁ፡ ኮነ፡ አዳም፡ ከመ፡ ፩፡ እምኔነ፡ ያእምር፡ ሠናየ፡ ወእኩየ፡ ዮጊ፡ ያሌዕል፡ እዴሁ፡ ወይበልዕ፡ እም፡ ውእቱ፡ ዕፀ፡ ሕይወት፡ ወየሐዩ፡ ለዓለም።  ወሶበሰኬ፡ ፩፡ ገጸ፡ ሥላሴ፡ እም፡ ይቤ፡ አዳም፡ ኮነ፡ ከማየ።  ወዘይቤሰ፡ አዳም፡ ኮነ፡ ከመ፡ ፩፡ እምኔነ፡ በእንተ፡ ትስብእቱ፡ ለክርስቶስ፡ ዘውእቱ፡ ሥጋ፡ አዳም፡ ዘነበረ፡ በየማነ፡ እግዚአብሔር።  ወካዕበ፡ ትቤ፡ ቅድስት፡ ኦሪት፡ ወይቤ፡ እግዚአብሔር፡ ንዑ፡ ንረድ፡ ወንክዐው፡ ነገሮሙ፡ ኢይሳምዑ፡ እስመ፡ አሐዱ፡ ዘመድ፡ እሙንቱ።  ወካዕበ፡ ትቤ፡ ወአውረደ፡ እግዚአብሔር፡ ላዕለ፡ ሰዶም፡ ወገሞራ፡ እሳተ፡ ወተየ፡ እም፡ ኀበ፡ እግዚአብሔር፡ እም፡ ሰማይ።  ናሁኬ፡ ያጤይቅ፡ ወያሌቡ፡ ከመ፡ አሐዱ፡ እም፡ ካልዑ፡ አውረደ፡ እሳተ፡ እም፡ ሰማይ፡ ሶበ፡ ይብል፡ ወአውረደ፡ እግዚአብሔር፡ እም፡ ኀበ፡ እግዚአብሔር።  ወካዕበ፡ ትቤ፡ ወነበቦ፡ እግዚአብሔር፡ ለሙሴ፡ ወይቤሎ፡ በሎሙ፡ ለደቂቀ፡ እስራኤል፡ ያንጽሑ፡ ርእሶሙ፡ ዮም፡ ወጌሰመ፡ ይሕጽቡ፡ አልባሲሆሙ፡ ወይጽንሑ፡ ድልዋኒሆሙ፡ ለአመ፡ ሣልስት፡ ዕለት፡ እስመ፡ በሣልስት፡ ዕለት፡ ይወርድ፡ እግዚአብሔር፡ ኀበ፡ ደብረ፡ ሲና።  ናሁኬ፡ ዜነወ፡ ወልድ፡ ርደቶ፡ ለአብ፡ ከመ፡ የሀብ፡ ሕገ፡ ለሙሴ።  ወካዕበ፡ ትቤ፡ ቅድስት፡ ኦሪት፡ ወአስተርአዮ፡ እግዚአብሔር፡ ለአብርሃም፡ በኀበ፡ ዕፀ፡ ምንባር፡ እንዘ፡ ይነብር፡ ኀበ፡ ኆኅተ፡ ሐይመት፡ ቀትረ።  ወሶበ፡ አልዐለ፡ አዕይንቲሁ፡ ወነጸረ፡ ወናሁ፡ ፫፡ ዕደው፡ ይቀውሙ፡ መልዕልቴሁ፡ ወሰገደ፡ ውስተ፡ ምድር፡ ወይቤሎሙ፡ አጋእዝትየ፡ እመ፡ ረከብኩ፡ ሞገሰ፡ በቅድመ፡ አዕይንቲክሙ፡ ናምጽእ፡ ማየ፡ ወንሕፅብ፡ እገሪክሙ፡ ወታጽልሉ፡ ታሕተ፡ ዕፅ፡ ወናምጽእ፡ ኅብስተ፡ ወትብልዑ፡ ወእምዝ፡ ተሐውሩ፡ ኀበ፡ ኀለይክሙ፡ እም፡ ከመ፡ ግኅሥክሙ፡ ኀበ፡ ገብርክሙ።  ወይቤልዎ፡ ግበር፡ በከመ፡ ትቤ።  ዳዊትኒ፡ ይቤ፡ ይቤሎ፡ እግዚእ፡ ለእግዚእየ፡ ንበር፡ በየማንየ።  መኑኬ፡ እግዚኡ፡ ለዳዊት፡ ዘእንበለ፡ ዳእሙ፡ ቅዱሰ፡ እስራኤል።  ዘንተሰ፡ ይቤ፡ በእንተ፡ ወልድ፡ ዘነበረ፡ በየማነ፡ አቡሁ።  ወእምዝ፡ ያተሉ፡ ወይብል፡ እስከ፡ አገብኦሙ፡ ለጸላዕትከ፡ ታሕተ፡ መከየደ፡ እገሪከ።  ዝኒ፡ በእንተ፡ ሰቃልያን።  በትረ፡ ኃይል፡ ይፌኑ፡ ለከ፡ እግዚአብሔር፡ እም፡ ጽዮን።  ወዝኒ፡ ኃይለ፡ ሃይማኖት፡ ዘዕፀ፡ መስቀል።  ወትኴንን፡ በማእከለ፡ ጸላእትከ።  ዝኒ፡ ዐውደ፡ ምኵናን፡ ዘዕለተ፡ ፍዳ።  ምስሌከ፡ ቀዳማዊ፡ በዕለተ፡ ኃይል።  ዕለተ፡ ኃይልሰ፡ መንግሥት፡ እንተ፡ ትመጽእ፡ በስመ፡ እግዚአብሔር፡ ወኃይል፡ እንተ፡ ትገፈትኦሙ፡ ለዕልዋነ፡ ሃይማኖት።  በብርሃኖሙ፡ ለቅዱሳን።  ዝኒ፡ ስነ፡ ብርሃን፡ ዘዕሤተ፡ ጻድቃን፡ እስመ፡ ምግባሩ፡ ለጻድቅ፡ ያበርህ፡ ሎቱ።  ወለድኩከ፡ እም፡ ከርሥ፡ እም፡ ቅድመ፡ ኮከበ፡ ጽባሕ።  ዝኒ፡ ይተረጐም፡ በሥምረተ፡ መለኮት፡ እስመ፡ ከርሥ፡ መዝገበ፡ ኅሊናሁ፡ ለብእሲ።  ወወልድኒ፡ ኅሊናሁ፡ ለአብ፡ እስመ፡ አልቦ፡ ኅሊና፡ ላዕለ፡ አብ፡ ዘኢሀሎ፡ ላዕለ፡ ወልድ።  ወበእንተዝ፡ ይቤ፡ ወለድኩከ፡ እም፡ ከርሥ፡ ልደት፡ ውሳጤያዊት፡ ወአኮ፡ አፍኣዊት።  ወእም፡ ቅድመ፡ ኮከበ፡ ጽባሕሰ፡ ዘይቤ፡ በእንተ፡ ብርሃን፡ ዘፍጥረተ፡ ዓለም፡ በከመ፡ ጽሑፍ፡ ዘይብል፡ ወይቤ፡ እግዚአብሔር፡ ለይኩን፡ ብርሃን፡ ወኮነ፡ ብርሃነ።  እስመ፡ ጽባሕ፡ ቀዳሚት፡ ሰዓት፡ ይእቲ፡ ዘመዐልት፡ ወብርሃንኒ፡ ቀዳሚ፡ ግብሩ፡ ውእቱ፡ ዘፍጥረተ፡ ዓለም።  ወካዕበ፡ ይተረጐም፡ ኮከበ፡ ጽባሕ፡ ለሰይጣን፡ በእንተ፡ ዘቀደመ፡ ተፈጥሮ፡ በዕለተ፡ እሑድ።  ወድቀቱሰ፡ ኮነ፡ በዕለተ፡ ረቡዕ።  ወበእንቲአሁ፡ ይቤ፡ ኢሳይያስ፡ ነቢይ፡ ለምንትኬ፡ ወድቀ፡ ኮከበ፡ ጽባሕ፡ ዘይሠርቅ፡ ሶበ፡ ይገውሕ፡ እስመ፡ ይቤ፡ አነብር፡ መንበርየ፡ መልዕልተ፡ አርዮብ፡ ወአዐርግ፡ ውስተ፡ ምጽንዓት፡ ወእትሜሰሎ፡ ለልዑል።  ወመትልወ፡ ቃለ፡ ዳዊት፡ ይቤ፡ መሐለ፡ እግዚአብሔር፡ ወኢይኔስሕ፡ አንተ፡ ካህኑ፡ ለዓለም፡ በከመ፡ ሢመቱ፡ ለመልከጼዴቅ።  ዘንተ፡ ይቤ፡ በእንተ፡ ቍርባነ፡ ወንጌል፡ ዘበኅብስተ፡ ሥርናይ፡ ወወይን፡ ትብል፡ ቅድስት፡ ኦሪት፡ መልከጼዴቅ፡ አውጽሐ፡ ኅብስተ፡ ወወይነ፡ ወካህኑ፡ ለእግዚአብሔር፡ ውእቱ።  ወካዕበ፡ ይቤ፡ በወንጌል፡ ነሥአ፡ ኅብስተ፡ አእኰተ፡ ወባረከ፡ ወፈተተ፡ ወወሀቦሙ፡ ለአርዳኢሁ፡ ወይቤሎሙ፡ ንሥኡ፡ ብልዑ፡ ዝ፡ ውእቱ፡ ሥጋየ።  ወከማሁ፡ ጽዋዐኒ፡ ባሪኮ፡ ይቤሎሙ፡ ንሥኡ፡ ስትዩ፡ ዝ፡ ጽዋዕ፡ ደምየ፡ ውእቱ፡ ኢይሰቲ፡ እንከ፡ እም፡ ዝንቱ፡ አጺረ፡ ፍሬ፡ ወይን፡ እስከ፡ አመ፡ እሰትዮ፡ ሐዲሰ፡ በመንግሥተ፡ አቡየ።  ወበእንተዝ፡ ይቤ፡ ጳውሎስ፡ ወለዘሰ፡ በመሐላ፡ ሤሞ፡ ይቤ፡ አንተ፡ ካህኑ፡ ለዓለም፡ በከመ፡ ሢመቱ፡ ለመልከጼዴቅ፡ ወኢይቤ፡ በከመ፡ ሢመቱ፡ ለአሮን።  ንትመየጥኬ፡ ኀበ፡ ቃለ፡ መዝሙር፡ ዘይቤ፡ እግዚአብሔር፡ በየማንከ።  ናሁኬ፡ አጠየቀነ፡ ነቢረ፡ መንፈስ፡ ቅዱስ፡ በየማነ፡ ወልድ፡ ወበጥንተ፡ መዝሙር፡ ይቤ፡ ይቤሎ፡ እግዚእ፡ ለእግዚእየ፡ ንበር፡ በየማንየ፡ እንዘ፡ ያኤምር፡ ነቢረ፡ ወልድ፡ በየማነ፡ አብ።  ወእም፡ ድኅሬሁ፡ ይብል፡ በቃለ፡ ዝ፡ መዝሙር፡ እግዚአብሔር፡ በየማንከ።  አርአየኬ፡ ህላዌ፡ ሥላሴ፡ በበጾታሁ፡ ወትሥልስተ፡ መለኮት፡ በበኁባሬሁ።  ዘሰ፡ ኢይሌቡ፡ በዝኒ፡ ኢይሌቡ፡ ወዘኒ፡ ይትከሀድ፡ በዝኒ፡ ይትከሀድኑ።  ኢሳይያስኒ፡ ይቤ፡ ወእምዝ፡ በዓመተ፡ ሞተ፡ ዖዝያን፡ ንጉሥ፡ ርኢክዎ፡ ለእግዚአብሔር፡ ጸባዖት፡ ይነብር፡ ዲበ፡ መንበሩ፡ ነዋኅ፡ ወልዑል፡ ወምሉዕ፡ ቤተ፡ ስብሐቲሁ።  ወሱራፌል፡ ይቀውሙ፡ ዐውዶ፡ ወለለ፩፩፡ ዘበበ፮፡ ክነፊሆሙ፡ ወተለዐለ፡ መርፈቀ፡ ኆኅት፡ እም፡ ቃል፡ ዘይኬልሑ፡ ወይብሉ፡ ቅዱስ፡ ቅዱስ፡ ቅዱስ፡ እግዚአብሔር፡ ጸባዖት፡ ፍጹም፡ ምሉዕ፡ ሰማያተ፡ ወምድረ፡ ቅድሳተ፡ ስብሐቲከ።  ወብሂለ፡ ቅዱስሰ፡ ለእመ፡ ፩፡ ገጽ፡ ውእቱ፡ ወ፩ሂ፡ እም፡ በቍዖሙ፡ ወእመ፡ አብዝኁሂ፡ እም፡ ፈድፈዶሙ፡ አላ፡ ከመ፡ ያጠይቁ፡ ጾታ፡ ሥላሴ፡ ወሀቡ፡ ፫፡ ቅዳሴያተ።  ወብሂለ፡ እግዚአብሔር፡ ጸባዖት፡ ዘ፩፡ ጊዜ፡ አመሩ፡ ጽምረተ፡ መለኮት።  ዳንኤልኒ፡ ይቤ፡ ወአምጽኡ፡ መናብርተ፡ ለብሉየ፡ መዋዕል፡ ወሥዕርተ፡ ርእሱ፡ ጸዓዳ፡ ከመ፡ ፀምር፡ ወአዕይንቲሁ፡ ከመ፡ ነደ፡ እሳት፡ ወፈለገ፡ እሳት፡ ይውኅዝ፡ ቅድሜሁ።  ወአምጽኡ፡ መጻሕፍተ፡ ወከሠትዋ፡ በቅድመ፡ እግዚአብሔር፡ ወለመጽሐፈ፡ ሕይወትሰ፡ ከሠትዋ፡ እንተ፡ ባሕቲታ።  ወመጽአ፡ ወልደ፡ እጓለ፡ እመ፡ ሕያው፡ ወነበረ፡ ኀበ፡ ብሉየ፡ መዋዕል።  ናሁኬ፡ ነበረ፡ ፩፡ ኀበ፡ ካልዑ፡ ወፍካሬሁሰ፡ ወልድ፡ ኀበ፡ አቡሁ።  ወበዝኒ፡ ኢትሌቡኑ፡ ኦ፡ ዕዉረ፡ ልብ።  ወካዕበ፡ ይቤ፡ ዳንኤል፡ አመ፡ ፲ወ፰፡ ዓመት፡ በ፳፡ ጽባሕ፡ በረቡዐ፡ ሠርቀ፡ ወርኅ፡ ቀዳሚ፡ ሀለውኩ፡ አነ፡ ኀበ፡ ፈለግ፡ ዐቢይ፡ ወነጸርኩ፡ ብእሴ፡ ዘይለብስ፡ በድነ፡ ወቅኑት፡ ውስተ፡ ሐቌሁ፡ በወርቀ፡ አፌዝ፡ ወነፍስቱሂ፡ ከመ፡ ተርሴስ።  ዘንተ፡ ይቤ፡ በእንተ፡ ወልድ፡ ዘለብሰ፡ ሥጋ፡ መዋቴ።  ደገመ፡ ወይቤ፡ ናሁ፡ ከመ፡ አምሳለ፡ ወልደ፡ እጓለ፡ እመ፡ ሕያው፡ ገሰሰኒ፡ ከናፍርየ፡ ከሠትኩ፡ አፉየ፡ ወነበብኩ።  ዘንተ፡ ይቤ፡ በእንተ፡ አብ።  ኢይቤ፡ ወልደ፡ እጓለ፡ እመ፡ ሕያው፡ አላ፡ ይቤ፡ አምሳለ፡ ወልደ፡ እጓለ፡ እመ፡ ሕያው፡ እስመ፡ በአምሳለ፡ እግዚአብሔር፡ ተፈጥረ፡ እጓለ፡ እመ፡ ሕያው።  ወዓዲ፡ ሥልሰ፡ ይቤ፡ ወዳግመ፡ ገሠሠኒ፡ ከመ፡ ራእየ፡ ብእሲ፡ ወአጽንዐኒ።  በእንተ፡ ወልድሰ፡ ይብል፡ ዘይለብስ፡ በድነ፡ እንዘ፡ ያኤምር፡ ትስብእቶ።  ወበእንተ፡ አብኒ፡ ይብል፡ አምሳለ፡ እጓለ፡ እመ፡ ሕያው።  በእንተ፡ መንፈስ፡ ቅዱስኒ፡ ይብል፡ ከመ፡ ራእየ፡ ብእሲ።  ናሁኬ፡ አግኀሦሙ፡ እም፡ ተሰብኦ፡ ለአብ፡ ወለመንፈስ፡ ቅዱስ።  ወባሕቱ፡ ነገረ፡ አርአያ፡ ወአምሳለ፡ በከመ፡ ንቤ፡ ቀዳሚ።  ሕዝቅኤልኒ፡ ይቤ፡ ወመጽአ፡ ዝኩ፡ ብእሲ፡ ዘይለብስ፡ ጶደሬ፡ ወቅናት፡ ውስተ፡ ሐቌሁ፡ ተሠጥወ፡ ወይቤ፡ ገበርኩ፡ በከመ፡ አዘዝከኒ።  ናሁኬ፡ ያወሥእ፡ ወልድ፡ ለአቡሁ፡ በእንተ፡ ዘፈጸመ፡ ትእዛዞ።  ወልብሰ፡ ጶደሬሰ፡ ሥጋ፡ ንጽሕት፡ ይእቲ፡ እንተ፡ ኢረስሐት፡ እስመ፡ ጶደሬ፡ ስሙ፡ ለልብሰ፡ ሜላት፡ ንጹሕ።  ወካዕበ፡ ይቤ፡ ሕዝቅኤል፡ ወይቤሎ፡ ለብእሲ፡ ዘይለብስ፡ ጶደሬ፡ ባእ፡ ማእከለ፡ ሠረገላ፡ ዘታሕተ፡ ኪሩብ፡ ወምላዕ፡ እዴከ፡ አፍሐመ፡ እሳት፡ ወዝርዎ፡ ውስተ፡ ሀገር።  ወበአቱሰ፡ ለወልድ፡ ማእከለ፡ ኪሩብ፡ ነቢር፡ ኀበ፡ ህላዌ፡ አቡሁ።  ወዘሪወ፡ አፍሐመ፡ እሳትኒ፡ መንፈስ፡ ቅዱስ፡ ውእቱ፡ ዘወረደ፡ ላዕለ፡ ሐዋርያት፡ ከመ፡ ዘእሳት፡ እስመ፡ ሠለስቲሆሙ፡ ዲበ፡ ሠረገላ፡ ኪሩቤል፡ ይነብሩ።  ወብሂለ፡ እሳትሰ፡ አብኒ፡ እሳት፡ በከመ፡ ይቤ፡ ሙሴ፡ እስመ፡ እግዚአብሔር፡ አምላክነ፡ እሳት፡ ውእቱ፡ ዘይወጽእ።  ወልድኒ፡ እሳት፡ በከመ፡ ይቤ፡ ኢሳይያስ፡ ወተፈነወ፡ ኀቤየ፡ ፩፡ እም፡ ሱራፌል፡ ዘውስተ፡ እዴሁ፡ ፍሕም፡ ነሥአ፡ በጕጠት፡ ፍሕመ፡ እም፡ ውስተ፡ ምሥዋዕ፡ ወአልከፈኒ፡ ከናፍርየ።  ወዓዲመ፡ መንፈስ፡ ቅዱስ፡ እሳት፡ እስመ፡ ወረደ፡ በጽርሐ፡ ጽዮን፡ ከመ፡ ዘእሳት፡ በከመ፡ ጽሑፍ፡ በግብረ፡ ሐዋርያት።  ናሁኬ፡ አብጻሕኩ፡ ለክሙ፡ ስምዐ፡ እም፡ ቃለ፡ ኦሪት፡ ወነቢያት፡ ወእም፡ ቃለ፡ ወንጌል፡ ወሐዋርያት።  ወእመሰ፡ ትትከሀዱኒ፡ በእንተ፡ ገጽ፡ ወመልክዕ፡ ያዕቆብኒ፡ ይቤ፡ ርኢክዎ፡ ለእግዚአብሔር፡ ገጸ፡ በገጽ፡ ወድኅነት፡ ነፍስየ።  ካዕበ፡ ትቤ፡ ቅድስት፡ ኦሪት፡ እንዘ፡ ትነግር፡ ከመ፡ ተምዐ፡ እግዚአብሔር፡ ዲበ፡ አሮን፡ ወማርያም፡ እኅቱ፡ ወይቤሎሙ፡ እመቦ፡ ዘኮነ፡ ነቢየ፡ እምኔክሙ፡ በራእይ፡ አስተርኢ፡ ሎቱ፡ ወበሕልም፡ እትናገሮ፡ አኮ፡ ከመ፡ ቍልዔየ፡ ሙሴ፡ ዘእትናገሮ፡ ገጸ፡ በገጽ፡ ወአፈ፡ በአፍ።  ዳዊትኒ፡ ይቤ፡ ገጸ፡ ዚአከ፡ አኀሥሥ፡ እግዚኦ፡ ወኀሠሥኩ፡ ገጸከ፡ ወኢትሚጥ፡ ገጸከ፡ እም፡ ገብርከ።  ወካዕበ፡ ይቤ፡ ሚጥ፡ ገጸከ፡ እም፡ ኃጢአትየ።  ወዓዲ፡ ይቤ፡ ወኢትሚጥ፡ ገጸከ፡ እምኔየ።  ወካዕበ፡ ይቤ፡ ገጹ፡ ለእግዚአብሔር፡ ኀበ፡ እለ፡ ይገብሩ፡ እኩየ፡ ወዓዲ፡ ይቤ፡ ኢትግድፈኒ፡ እም፡ ቅድመ፡ ገጽከ፡ ወዓዲ፡ ይቤ፡ አይቴኑ፡ አሐውር፡ እመንፈስከ፡ ወአይቴኑ፡ እጐይይ፡ እም፡ ቅድመ፡ ገጽከ።  እግዚእነሂ፡ ይቤ፡ በወንጌል፡ ዘሰ፡ ክህደኒ፡ በገጸ፡ ሰብእ፡ እክህዶ፡ አነኒ፡ በቅድመ፡ አቡየ፡ ዘበሰማያት።  ዘሰ፡ አምነኒ፡ በገጸ፡ ሰብእ፡ አነኒ፡ አአምኖ፡ በገጸ፡ አቡየ፡ ዘበሰማያት።  ወካዕበ፡ ይቤ፡ ኅድግዎሙ፡ ለእሉ፡ ሕፃናት፡ ወኢትክልእዎሙ፡ መጺአ፡ ኀቤየ፡ እስመ፡ መላእክቲሆሙ፡ ዘልፈ፡ ይሬእዩ፡ ገጾ፡ ለአቡየ፡ ዘበሰማያት።  ጳውሎስኒ፡ ይቤ፡ ዝ፡ ውእቱ፡ አርአያ፡ ገጹ፡ ለእግዚአብሔር።  ወበእንተ፡ ርእሱኒ፡ ይቤ፡ ዳንኤል፡ ወሥዕርተ፡ ርእሱ፡ ጸዓዳ፡ ከመ፡ ፀምር።  ሰሎሞንኒ፡ ይቤ፡ ርእሱ፡ ወርቀ፡ ቄፋዝ፡ ወድላሌሁ፡ ጸሊም፡ ከመ፡ ቋዕ።  በእንተ፡ ዓይንኒ፡ ንንግር፡ ይቤ፡ ዳዊት፡ እስመ፡ አዕይንቲሁ፡ ለእግዚአብሔር፡ ኀበ፡ ጻድቃኑ፡ ወእዝኑሂ፡ ኀበ፡ ስእለቶሙ።  ወካዕበ፡ ይቤ፡ አዕይንቲሁኒ፡ ኀበ፡ ነዳይ፡ ይኔጽራ፡ ወቀራንብቲሁኒ፡ የሐትቶ፡ ኢሳይያስኒ፡ ይቤ፡ ቦኑ፡ ኢይሬኢ፡ በአዕይንትየ፡ ወቦኑ፡ ኢይሰምዕ፡ በእዝንየ።  ወባሕቱ፡ ኃጢአትክሙ፡ ይቀውም፡ ማእከሌየ፡ ወማእከሌክሙ፡ ይቤ፡ እግዚአብሔር።  ወካዕበ፡ ይቤ፡ አሌ፡ ሎሙ፡ ለእለ፡ ያስተእኅዙ፡ ቤተ፡ ምስለ፡ ቤት፡ ወለእለ፡ ያስተቃርቡ፡ ገራህተ፡ ምስለ፡ ገራህት፡ ከመ፡ ይቅስጡ፡ ዘኮነ፡ እም፡ ገራህተ፡ ቢጾሙ፡ ከመ፡ ተሰምዐ፡ ዝንቱ፡ ነገር፡ ውስተ፡ እዝነ፡ እግዚአብሔር፡ ፀባዖት።  ካዕበ፡ ይቤ፡ ዳዊት፡ አጽምዕ፡ እግዚኦ፡ እዝነከ፡ ወስምዐኒ፡ ኀቤየ።  ወካዕበ፡ ይቤ፡ ወይኩን፡ እዝንከ፡ ዘያጸምእ፡ ቃለ፡ ስእለትየ።  ናሁኬ፡ ተዐውቀ፡ ከመ፡ ቦቱ፡ ለእግዚአብሔር፡ ዐይን፡ ወቀራንብት፡ ወአእዛን።  ወዓዲ፡ ይነግራ፡ መጻሕፍት፡ ከመ፡ ቦቱ፡ አእዳው፡ ትብል፡ ቅድስት፡ ኦሪት፡ ሶበ፡ ፈጸመ፡ እግዚአብሔር፡ ተናግሮቶ፡ ለሙሴ፡ ወሀቦ፡ ጽላተ፡ ዘኪዳን፡ ወጽላተ፡ ዘትእዛዝ፡ እለ፡ ጽሑፋት፡ በአጻብዒሁ፡ ለእግዚአብሔር።  ወካዕበ፡ ይቤሎ፡ እግዚአብሔር፡ ለሙሴ፡ አነ፡ እሠይም፡ ገጽየ፡ ውስተ፡ ስቍረተ፡ ኰኵሕ፡ ወእሤወር፡ በእዴየ።  ወካዕበ፡ ይቤ፡ በነቢይ፡ ሰማይኒ፡ መንበርየ፡ ወምድርኒ፡ መከየደ፡ እገርየ፡ አየኑ፡ ቤተ፡ ተሐንጹ፡ ሊተ፡ ለምዕራፍየ፡ ይቤ፡ እግዚአብሔር።  አኮኑ፡ እደውየ፡ ገብራ፡ ዘ፡ ኵሎ።  ዳዊትኒ፡ ይቤ፡ ሰማያት፡ ይነግራ፡ ስብሐተ፡ እግዚአብሔር፡ ወግብረ፡ እደዊሁ፡ ያየድዓ፡ ምጽናዓት።  ወዓዲ፡ ተብህለ፡ በመዝሙር፡ ዮድ፡ እደዊከ፡ ገብራኒ፡ ወለሐኳኒ።  ወዓዲ፡ ተብህለ፡ ፈኑ፡ እዴከ፡ እም፡ አርያም።  ወዓዲ፡ ተብህለ፡ መዝራዕትከ፡ ምስለ፡ ኃይል፡ ጸንዐት፡ እዴከ፡ ወተለዐለት፡ የማንከ።  ወካዕበ፡ ዓዲ፡ ተብህለ፡ ትርከቦሙ፡ እዴከ፡ ለኵሎሙ፡ ፀርከ።  ወትትራከቦሙ፡ እዴከ፡ ለኵሎሙ፡ ጸላዕትከ።  ወዓዲ፡ ተብህለ፡ ህየኒ፡ እዴከ፡ ትመርሐኒ፡ ወታነብረኒ፡ የማንከ።  ወዓዲ፡ ተብህለ፡ እስመ፡ አንተ፡ ረዳእየ፡ እግዚኦ፡ ውስተ፡ እዴከ፡ አማሐፅን፡ ነፍስየ።  ወዓዲ፡ ተብህለ፡ እዴከ፡ ሠረወቶሙ፡ ለፀር፡ ወተከልከ፡ ኪያሆሙ፡ ሣቀይኮሙ፡ ለአሕዛብ፡ ወሰደድኮሙ፡ ዘአኮ፡ በኲናቶሙ፡ ወረስዋ፡ ለምድር፡ ወመዝራዕቶሙኒ፡ ኢያድኀኖሙ።  ዘእንበለ፡ የማንከ፡ ወመዝራዕትከ፡ ወብርሃነ፡ ገጽከ።  ወዓዲ፡ ተብህለ፡ አንተ፡ ፈጠርከኒ፡ ወወደይከ፡ እዴከ፡ ላዕሌየ።  ወዓዲ፡ ተብህለ፡ ለምንት፡ እግዚኦ፡ ትመይጥ፡ እዴከ፡ ወየማንከ፡ ማእከለ፡ ሕፅንከ፡ ለግሙራ።  ወዓዲ፡ ይቤ፡ አንተ፡ አቅደምከ፡ ሣርሮታ፡ ለምድር፡ ወግብረ፡ እደዊከ፡ እማንቱ፡ ሰማያት።  ወበኢሳይያስኒ፡ ይቤ፡ እዴከ፡ ሣረረታ፡ ለምድር፡ ወየማንከ፡ አጽናዐቶ፡ ለሰማይ።  እመኑኬ፡ ከመ፡ ቦቱ፡ ለእግዚአብሔር፡ አእዳው፡ ወመዝራዕት፡ ወአጻብዕ።  ወበእንተ፡ አንፍኒ፡ ትብል፡ ቅድስት፡ ኦሪት፡ ወአጼነወ፡ እግዚአብሔር፡ መዐዛ፡ መሥዋዕቱ፡ ለኖኅ።  ወበእንተ፡ እንግድዓኒ፡ ትብል፡ ወጾሮሙ፡ በእንግድዓሁ፡ እግዚአብሔር፡ ባሕቲቱ፡ መርሖሙ።  ወበእንተ፡ ሐቌ፡ ወገበዋት፡ ይቤ፡ ኢሳይያስ፡ ዘይቀንት፡ ጽድቀ፡ ውስተ፡ ሐቌሁ፡ ወይትዐጸፍ፡ ርትዐ፡ ውስተ፡ ገቦሁ።  ዳንኤልኒ፡ ይቤ፡ ወቅኑት፡ ሐቌሁ፡ በወርቀ፡ አፌዝ።  አቡቀለምሲስኒ፡ ይቤ፡ ወቅኑት፡ ውስተ፡ ሐቌሁ፡ በቅናት፡ ዘወርቅ።  ወካዕበ፡ ይቤ፡ ወጽሑፍ፡ ውስተ፡ ገቦሁ፡ ዘይብል፡ ንጉሠ፡ ነገሥት፡ ወእግዚአ፡ አጋእዝት።  ወበእንተ፡ አእጋርኒ፡ ትነግር፡ ቅድስት፡ ኦሪት፡ ዘከመ፡ ይቤሎ፡ እግዚአብሔር፡ ለሙሴ፡ ንሣእ፡ በትረ፡ እምነ፡ ደብተራ፡ ዘመርጡል፡ ወዝብጥ፡ ኰኵሐ፡ ኀበ፡ ይቀውማ፡ እገሪሁ፡ ለእግዚአብሔር፡ ለፌ፡ ወለፌ።  ወካዕበ፡ ትቤ፡ ወርእዩ፡ መካነ፡ ኀበ፡ ይቀውም፡ እግዚአብሔር፡ ዘእስራኤል፡ ዘታሕተ፡ እገሪሁ፡ ከመ፡ ግብረተ፡ ግንፉል፡ ዘሰንፔር፡ ወከመ፡ ርእየተ፡ ጽንዐ፡ ሰማይ፡ ሶበ፡ ሐወጹ።  ዳዊትኒ፡ ይቤ፡ ወንሰግድ፡ ውስተ፡ መካን፡ ኀበ፡ ቆመ፡ እግረ፡ እግዚእነ።  ካዕበ፡ ይቤ፡ ይቤሎ፡ እግዚእ፡ ለእግዚእየ፡ ንበር፡ በየማንየ፡ እስከ፡ አገብኦሙ፡ ለጸላዕትከ፡ ታሕተ፡ መከየደ፡ እገሪከ።  ወዓዲ፡ ይቤ፡ አጽነነ፡ ሰማያተ፡ ወወረደ፡ ወቆባር፡ ታሕተ፡ እገሪሁ።  ዘካርያስኒ፡ ይቤ፡ ወይቀውማ፡ እገሪሁ፡ ለእግዚአብሔር፡ ውስተ፡ ደብረ፡ ዘይት።  እግዚእነሂ፡ ይቤ፡ በወንጌል፡ ኢትምሐሉ፡ በሰማይ፡ እስመ፡ መንበሩ፡ ለእግዚአብሔር፡ ውእቱ፡ ወኢበምድር፡ እስመ፡ መከየደ፡ እገሪሁ፡ ለእግዚአብሔር፡ ይእቲ።  እንከሰ፡ ንትመየጥኬ፡ ኀበ፡ አፍ።  ትነግር፡ ቅድስት፡ ኦሪት፡ ዘከመ፡ ይቤ፡ እግዚአብሔር፡ አጽምዕ፡ ሰማይ፡ ወእንግርከ፡ ወትስማዕ፡ ምድር፡ ቃለ፡ አፉየ።  ወካዕበ፡ ይቤ፡ በመዝሙር፡ ይኄይሰኒ፡ ሕገ፡ አፉከ፡ እም፡ አእላፍ፡ ወርቅ፡ ወብሩር።  ወዓዲ፡ ይቤ፡ በእንተ፡ ዳዊት፡ ወኢይሔሱ፡ ዘወጽአ፡ እም፡ አፉየ፡ ምዕረ፡ መሐልኩ፡ ለቅዱስየ፡ ከመ፡ ለዳዊት፡ ኢይሔስዎ።  ወዓዲ፡ ይቤ፡ ወተዘከሩ፡ መንክሮ፡ ዘገብረ፡ ተአምሪሁ፡ ወኵነኔ፡ አፉሁ።  ወዓዲ፡ ይቤ፡ ኢሳይያስ፡ እስመ፡ አፉሁ፡ ለእግዚአብሔር፡ ነበበ፡ ከመዝ።  ወቃለ፡ መዝሙር፡ ይነግር፡ ካዕበ፡ እንዘ፡ ይብል፡ በቃለ፡ እግዚአብሔር፡ ጸንዓ፡ ሰማያት፡ ወእም፡ እስትንፋሰ፡ አፉሁ፡ ኵሉ፡ ኃይሎሙ።  ወዓዲ፡ ይቤ፡ ይገንዩ፡ ለከ፡ እግዚኦ፡ ኵሎሙ፡ ነገሥተ፡ ምድር፡ እስመ፡ ሰምዑ፡ ኵሎ፡ ቃለ፡ አፉከ።  ናሁኬ፡ አብጻሕነ፡ ለከ፡ ስምዐ፡ እመጻሕፍት፡ ከመ፡ ቦቱ፡ ለእግዚአብሔር፡ ፍጹመ፡ መልክአ፡ እጓለ፡ እመ፡ ሕያው።  ኅድግ፡ እንከሰ፡ ኦ፡ ንፉቅ፡ ዕልወተ፡ ዘላዕሌከ፡ እመን፡ በሥላሴ፡ ወተጋነይ፡ ለግጻዌ፡ መለኮት።  ወእመሰ፡ አጥባዕከ፡ በኑፋቄከ፡ ይከውን፡ መክፈልትከ፡ ምስለ፡ እለ፡ ኢተጠምቁ፡ ወርስትከኒ፡ ምስለ፡ ተንበላት፡ ወኢትትኌለቍ፡ ምስለ፡ አባግዐ፡ መርዔቱ፡ ለክርስቶስ።  እንከሰ፡ ንብል፡ ስብሐት፡ ለአብ፡ ለዘፈነወ፡ ወልዶ፡ ውስተ፡ ማኅፀነ፡ ድንግል።  ወሰጊድ፡ ለወልድ፡ ዘተሠገወ፡ እምኔሃ፡ አኰቴት፡ ለመንፈስ፡ ቅዱስ፡ ለዘቀደሳ፡ ወአንጽሓ፡ ወአጽንዓ።  ወካዕበ፡ ንብል፡ ስብሐት፡ ለአብ፡ ለዘስምዐ፡ ኮነ፡ በእንተ፡ ወልዱ፡ በውስተ፡ ምጥማቃት።  ወሰጊድ፡ ለወልድ፡ ለዘተጠምቀ፡ በውስተ፡ ዮርዳኖስ።  አኰቴት፡ ለመንፈስ፡ ቅዱስ፡ ለዘነበረ፡ ዲቤሁ፡ በርእየተ፡ ርግብ።  ወዓዲ፡ ንብል፡ ስብሐት፡ ለአብ፡ ለዘተሣሃለነ፡ በሞተ፡ ወልዱ።  ወሰጊድ፡ ለወልድ፡ ለዘጥዕመ፡ ሞተ፡ በእንተ፡ መድኃኒትነ።  አኰቴት፡ ለመንፈስ፡ ቅዱስ፡ ለዘአብጠሎ፡ ለሥልጣነ፡ ሞት፡ በሞተ፡ ኢየሱስ፡ ክርስቶስ።  ወዓዲ፡ ንብል፡ ስብሐት፡ ለአብ፡ ለዘአንሥኦ፡ ለወልድ፡ እሙታን።  ወሰጊድ፡ ለወልድ፡ ለዘነበረ፡ በየማነ፡ አቡሁ።  አኰቴት፡ ለመንፈስ፡ ቅዱስ፡ ለዘወረደ፡ ላዕለ፡ ሐዋርያት፡ በጽርሐ፡ ጽዮን።  ወእምዝኒ፡ ንብል፡ ስብሐት፡ ለአብ፡ ለዘይወርድ፡ በግርማ፡ መንግሥቱ።  ወሰጊድ፡ ለወልድ፡ ለዘያቀውም፡ አባግዐ፡ በየማኑ፡ ወአጣሌ፡ በፀጋሙ።  አኰቴት፡ ለመንፈስ፡ ቅዱስ፡ ለዘይፈድዮ፡ ለኵሉ፡ በከመ፡ ምግባሩ።  ለዓለም፡ አሜን፡ ወአሜን፡ ለይኩን።  ተፈጸመ፡ ዘለፋሁ፡ ለሰባልዮስ፡ መጽሐፈ፡ ሕግ፡ ዘእም፡ ብሉይ፡ ወእም፡ ሐዲስ፡ ዘይነግር፡ በእንተ፡ ስምዐ፡ ሥሉስ፡ ጸልዩ፡ ወባርኩኒ፡ ሊተ፡ ለጊዮርጊስ፡ ዘጽሕቁ፡ ለተናግሮ፡ እንዘ፡ ጽቡስ፡ በእንተ፡ ቅንዐተ፡ ሃይማኖት፡ ለለባስያነ፡ መንፈስ፡ ቅዱስ፡ አሜን።  </ab>
            </div>
            <div type="textpart" subtype="chapter" xml:id="Chapter2">
               <label>Against ʾAburyos, i.e. Apollinarius</label>
               <ab>ምዕራፍ፡ ፪፡ ምንባብ፡ ዘብርሃን፡ ፩፡ በስመ፡ ሥሉስ፡ ቅዱስ፡ ኅቡረ፡ ህላዌሁ፡ ዘኢይትፈለጥ፡ ወኢይቶሳሕ፡ ዘአሐደ፡ ይሰገድ፡ ወአሐደ፡ ይሴባሕ፡ ዲበ፡ ሠረገላ፡ ነፋሳት፡ ዐውደ፡ ፀሐይ፡ ዘይዌጥሕ፡ ዘያሠርቆ፡ በኀዋኅወ፡ ሰማይ፡ ኃይለ፡ ነፋስ፡ እንዘ፡ ይነፍሕ፡ ወነበልባለ፡ ፀሐይ፡ እንዘ፡ ይትራዋሕ፡ ወለዐውደ፡ ቀመሩ፡ ለወርኅ፡ ዘይዌስኮ፡ ብርሃነ፡ ለለጽባሕ፡ እስከ፡ ይመልዕ፡ ጥንቁቀ፡ በዕለተ፡ ገሐህ፡ እም፡ ከርሠ፡ ደመናት፡ ነጠብጣበ፡ ዝናማት፡ ዘይቀድሕ፡ ጸዳለ፡ መባርቅት፡ እንዘ፡ ይትጋዋሕ፡ ወቃለ፡ ነጐድጓድ፡ እንዘ፡ ይኬልሕ፡ ሎቱ፡ ስብሐት፡ ለመኰንነ፡ ኵሉ፡ ፍጥረት፡ ለዓለመ፡ ዓለም፡ አሜን፡ ወአሜን።  ንጽሕፍ፡ እንከ፡ ዘለፋሁ፡ ለአቡርዮስ፡ ዘይቤ፡ አብ፡ ወወልድ፡ ወመንፈስ፡ ቅዱስ፡ ዘዘዚአሁ።  እፎኬ፡ ደፈርከ፡ ኦ፡ አቡርዮስ፡ ከመ፡ ትበል፡ አብሂ፡ በምኵናኑ፡ ወበሥርዓቱ፡ ወልድሂ፡ በምኵናኑ፡ ወበሥርዓቱ፡ መንፈስ፡ ቅዱስሂ፡ በምኵናኑ፡ ወበሥርዓቱ።  መቅድመሰኬ፡ ፍታሕ፡ ላዕለ፡ ርእስከ።  ወእመሰ፡ ሠለስቱ፡ ሥርዓተ፡ ሥላሴ፡ መኑኬ፡ ፈጠረከ፡ ወመኑኬ፡ ገብረከ።  ትብልኑ፡ አብ፡ ፈጠሮ፡ ለርእስየ፡ ወወልድ፡ ለሐኮ፡ ለእዴየ፡ ወመንፈስ፡ ቅዱስ፡ አጽንዖ፡ ለእገርየ።  ናሁኬ፡ ገበርከ፡ ፍልጠተ፡ ውስተ፡ መልክእከ።  ወካዕበመ፡ ትብልኑ፡ አብ፡ አምላከ፡ ሥጋየ፡ ወወልድ፡ አምላከ፡ ነፍስየ፡ ወመንፈስ፡ ቅዱስ፡ አምላከ፡ አእጽምትየ፡ ወአሥራውየ።  ናሁኬ፡ ዘረውከ፡ ርእሰከ፡ በከመ፡ ዘረውከ፡ ጽምረተ፡ ሥላሴ።  ወዓዲመ፡ ትብልኑ፡ ከመ፡ አብ፡ ሰማያተ፡ ገብረ፡ ወወልድኒ፡ ምድረ፡ ሣረረ።  ወመንፈስ፡ ቅዱስሂ፡ አቀመ፡ ባሕረ።  ወእመሰ፡ ዘንተ፡ ትብል፡ ኮንከ፡ ሱታፌ፡ ትምህርቶሙ፡ ለማርያን፡ እስመ፡ ይቤልዎ፡ ነገሥተ፡ አረሚ፡ ለቅዱሰ፡ እግዚአብሔር፡ ጊዮርጊስ፡ አእምር፡ ጊዮርጊስ፡ ከመ፡ አጵሎን፡ ሰማያተ፡ ገብረ፡ ወኤራቅሊስ፡ ምድረ፡ ሣረረ፡ ሰቀማንድሮስ፡ ወአቴና፡ ፀሐየ፡ ሠርዑ፡ ወአርዌውስ፡ ወሶፎ፡ ባሕረ፡ አቀሙ።  ናሁኬ፡ ኮንከ፡ መትልወ፡ ትምህርቶሙ፡ ለረሲዓን፡ ወከፈልኮ፡ ለጽምረተ፡ ሥላሴ፡ ከመ፡ አማልክተ፡ አሕዛብ።  ሰብልያኖስ፡ ቶስሐ፡ ሥላሴ፡ በኢያእምሮ።  ወአንተኒ፡ ዘረውከ፡ ሥላሴ፡ በኢለብዎ።  ሰብልያኖስ፡ ኀበረ፡ ሥርዐተ፡ ምስለ፡ ተንበላት፡ ወአንተሂ፡ ኀበርከ፡ ሥርዓተ፡ ምስለ፡ መምለክያነ፡ ጣዖት፡ ለእለሰ፡ ብዙኅ፡ አማልክቲሆሙ፡ ብዙኅ፡ አጋንንቲሆሙ።  ለሰብልያኖስ፡ ዘለፈቶ፡ ቅድስት፡ ኦሪት፡ ሶበ፡ ትነግር፡ እንዘ፡ ትብል፡ ይቤ፡ እግዚአብሔር፡ ንግበር፡ ሰብአ፡ በአርአያነ፡ ወበአምሳሊነ።  ወለከሂ፡ ዘለፈተከ፡ ሶበ፡ ታየድዕ፡ እንዘ፡ ትብል፡ ስማዕ፡ እስራኤል፡ ፩፡ እግዚአብሔር፡ አምላክከ፡ ኢኮነ፡ ፪፡ ወኢ፫።  ዘንተ፡ ዘይቤ፡ አኮ፡ ከመ፡ ያጽርዕ፡ ትሥልስተ፡ አላ፡ ከመ፡ ያስተዋኅድ፡ ጽምረተ፡ ሥላሴ።  ለሰብልያኖስ፡ አውቀይነ፡ ልሳኖ፡ ሶበ፡ ንብል፡ በስመ፡ አብ፡ ወወልድ፡ ወመንፈስ፡ ቅዱስ፡ በበግጻዌሁ፡ ወለከሂ፡ ፈጸምነ፡ አፉከ፡ ሶበ፡ ንብል፡ ፩፡ አምላክ፡ በህላዌሁ።  ለሰብልያኖስ፡ ዘለፍናሁ፡ ከመ፡ ኢያስተዋሕድ፡ ግጻዌ፡ መለኮት፡ ወለከሂ፡ ከላዕናከ፡ ከመ፡ ኢታስተባዕድ፡ ሥላሴ።  ኦ፡ አቡርዮስ፡ እፎኬ፡ ትከፍሎ፡ ለዘኢይትከፈል፡ ወእፎ፡ ትሌልዮ፡ ለዘኢይትሌለይ።  ኦ፡ አቡርዮስ፡ እፎ፡ ትነፍቆ፡ ለዘኢይትነፈቅ፡ ወእፎ፡ ትዘርዎ፡ ለዘኢይዘረው።  ኦ፡ አቡርዮስ፡ እፎ፡ ታስተባዕድ፡ ለዘኢይትበዐድ፡ ወእፎ፡ ታስተርሕቅ፡ ለዘኢይርሕቅ።  ኦ፡ አቡርዮስ፡ እፎኬ፡ ትብል፡ ነኪር፡ ፩፡ እም፡ ፩፡ ወይትፈለጥ፡ ካልዑ፡ እም፡ ሣልሱ።  ሠፀርከ፡ ርእሰከ፡ በሰይፈ፡ መለኮት፡ ወመተርከ፡ ልሳነከ፡ በመጥባሕተ፡ ወንጌል።  ትብልኑ፡ በእንተ፡ አብ፡ ወወልድ፡ ወመንፈስ፡ ቅዱስ፡ ከመ፡ እሳት፡ ወነፋስ፡ ወማይ።  እመሂ፡ ሰመይኮሙ፡ እሳተ፡ ፩፡ ውእቱ፡ እሳተ፡ ሕይወት፡ ዘያውዒ፡ ሦከ፡ ኃጢአቶሙ፡ ለመሀይምናን።  ወእመሂ፡ አስተማሰልኮሙ፡ በነፋስ፡ ፩፡ መንፈስ፡ እሙንቱ፡ ህላዌሆሙ፡ ዘኢይትገሠስ።  ወእመሂ፡ አስተማሰልኮሙ፡ በቀላየ፡ ማይ፡ ፩፡ ውእቱ፡ ባሕረ፡ ምሕረት፡ ዘበስመ፡ ዚአሁ፡ ተጠመቅነ።  ኢተኀሊ፡ ላዕለ፡ ሥርዓተ፡ ሥላሴ፡ በግዕዘ፡ ፫፡ ጠባይዕ፡ ዘዘከርናሆሙ፡ ዘ፩፡ ውዑይ፡ ወ፩፡ ቈሪር፡ ወ፩፡ ርጡብ።  በከመ፡ አብ፡ ፀሐይ፡ ዘዘልፈ፡ ያበርህ፡ ወልድኒ፡ ፀሐይ፡ ዘዘልፈ፡ ያበርህ፡ ዲበ፡ ቅዱሳን፡ መንፈስ፡ ቅዱስኒ፡ ፀሐይ፡ ዘያሠረግዋ፡ ለቤተ፡ ክርስቲያን።  ወበከመ፡ አብ፡ ይነብር፡ ዲበ፡ ሠረገላ፡ ኪሩቤል፡ ወልድኒ፡ ይነብር፡ በየማኑ፡ ዲበ፡ ፬፡ እንስሳሁ፡ ወከመ፡ ወልድ፡ ይነብር፡ ዲበ፡ እንስሳሁ፡ መንፈስ፡ ቅዱስሂ፡ ይሤለስ፡ ዲበ፡ መንበረ፡ ስብሐቲሁ።  ወበከመ፡ አብ፡ ለሐኮ፡ ለአዳም፡ ወልድኒ፡ ገብሮ፡ በአርአያሁ፡ ወበአምሳሊሁ።  ወበከመ፡ ወልድ፡ ገብሮ፡ በአርአያሁ፡ ወበአምሳሊሁ፡ መንፈስ፡ ቅዱስሂ፡ ፈጠሮ፡ በመልክአ፡ ዚአሁ።  ወበከመ፡ አብ፡ አስተንፈሰ፡ በአፈ፡ ነቢያት፡ ወይቤ፡ ወለድኩከ፡ እም፡ ከርሥ፡ እም፡ ቅድመ፡ ኮከበ፡ ጽባሕ።  ወካዕበ፡ ይቤ፡ በአፈ፡ ኢሳይያስ፡ ናሁ፡ ይሌቡ፡ ቍልዔየ፡ ይትሌዐል፡ ወይከብር፡ ወያነክሩ፡ አሕዛብ፡ በእንቲአሁ።  ወካዕበመ፡ ይቤ፡ አነ፡ እከውኖ፡ አባሁ፡ ወውእቱኒ፡ ይከውነኒ፡ ወልድየ።  በአፈ፡ ዖዝያን፡ ይቤ፡ እም፡ ግብጽ፡ ጸዋዕክዎ፡ ለወልድየ፡ ዝ፡ ስምዐ፡ አብ፡ በእንተ፡ ወልዱ፡ ዘበነቢያቲሁ፡ ዘተየድዐ።  ወካዕበመ፡ ወልድሂ፡ አስተንፈሰ፡ በአፈ፡ ነቢያቲሁ፡ በእንተ፡ አቡሁ፡ ወይቤ፡ እግዚአብሔር፡ ይቤለኒ፡ ወልድየ፡ አንተ፡ ወአነ፡ ዮም፡ ወለድኩከ፡ ሰአል፡ እምኔየ፡ እሁበከ፡ አሕዛበ፡ ለርስትከ፡ ወምኵናኒከኒ፡ እስከ፡ አጽናፈ፡ ምድር።  በእንተ፡ ርእሱኑ፡ ይነግር፡ በእንተ፡ ሕማማቲሁ፡ እንዘ፡ ይብል፡ ተካፈሉ፡ አልባስየ፡ ለርእሶሙ፡ ወተዐፀዉ፡ ዲበ፡ አራዝየ።  ወካዕበ፡ ይቤ፡ ቀነዉኒ፡ እደውየ፡ ወእገርየ፡ ወኆለቁ፡ ኵሎ፡ አእጽምትየ።  ወካዕበመ፡ ይቤ፡ ወወደዩ፡ ሐሞተ፡ ውስተ፡ መብልዕየ፡ ወአስተዩኒ፡ ብሂአ፡ ለጽምዕየ።  በአፈ፡ ኢሳይያስኒ፡ ይቤ፡ ወመጠውኩ፡ ዘባንየ፡ ለመቅሠፍት፡ ወመላትሕየ፡ ለጽፍዐት፡ ወኢሜጥኩ፡ ገጽየ፡ እም፡ ኀፍረተ፡ ምራቅ።  ዝ፡ ስምዐ፡ ቃሉ፡ ለወልድ፡ በእንተ፡ ርእሱ፡ ወበእንተ፡ አቡሁ፡ ዘተየድዐ፡ በአፈ፡ ነቢያቲሁ።  ወበእንተ፡ መንፈስ፡ ቅዱስሂ፡ ይነግር፡ እንዘ፡ ይብል፡ መንፈሰ፡ እግዚአብሔር፡ ዘላዕሌየ፡ ዘቀብዐኒ፡ እዜንዎሙ፡ ለነዳያን፡ ፈነወኒ፡ እስብክ፡ ግዕዛነ፡ ለፂውዋን።  ዝሰ፡ ቃለ፡ ተነብዮ፡ በእንተ፡ መንፈስ፡ ቅዱስ፡ ዘወረደ፡ ላዕሌሁ፡ በርእየተ፡ ርግብ።  እዜንዎሙ፡ ለነዳያን፡ ፈነወኒ፡ ብሂል፡ ከመ፡ እኩን፡ መምህረ፡ ለአሕዛብ፡ እስመ፡ አሕዛብ፡ በመዋዕለ፡ ትካት፡ ነዳያን፡ እም፡ ቃለ፡ እግዚአብሔር፡ ግዩራን፡ እም፡ ሕገ፡ ኦሪት።  ወእስብክ፡ ግዕዛነ፡ ለፂውዋን፡ ብሂል፡ ለእለ፡ ተፄወዉ፡ እም፡ አምልኮ፡ እግዚአብሔር፡ ውስተ፡ አምልኮ፡ ጣዖት።  ወካዕበመ፡ ይቤ፡ በእንተ፡ መንፈስ፡ ቅዱስ፡ ላዕለ፡ አግብርትየ፡ ወአእማትየ፡ እሠውጥ፡ እምነ፡ መንፈስየ፡ ዲበ፡ ኵሉ፡ ዘሥጋ፡ ወእሁብ፡ ትእምርተ፡ በሰማይ፡ በላዕሉ፡ ወመንክረ፡ በምድር፡ በታሕቱ።  ዝኒ፡ ቃለ፡ ተነብዮ፡ ዘኢዩኤል፡ በእንተ፡ መንፈስ፡ ቅዱስ፡ ዘወረደ፡ ላዕለ፡ ሐዋርያት፡ በጽርሐ፡ ጽዮን፡ ወላዕለ፡ እሙሂ፡ ለኢየሱስ፡ ወላዕለ፡ አንስትኒ፡ እለ፡ ተለዋሁ፡ ወተልእካሁ፡ በንዋዮን።  ወመንፈስ፡ ቅዱስ፡ አስተንፈሰ፡ በአፈ፡ ነቢያት፡ ወይቤ፡ አነ፡ አስተባዛኅኩ፡ ራእየ፡ ነቢያት፡ ወበእደ፡ ነቢያት፡ ተመሰልኩ።  ወካዕበ፡ ይቤ፡ እወዲ፡ ሕግየ፡ ውስተ፡ ልቦሙ፡ ወእጽሕፍ፡ ውስተ፡ እንግድዓሆሙ፡ እሙንቱሂ፡ ይከውኑኒ፡ ሕዝብየ፡ ወአነሂ፡ እከውኖሙ፡ አምላኮሙ።  ወካዕበ፡ ይቤ፡ በአፈ፡ ኢሳይያስ፡ ኀበ፡ መኑ፡ አዐርፍ፡ ዘእንበለ፡ ኀበ፡ የዋህ፡ ወትሑት፡ ወጽምው፡ ዘይርዕድ፡ እም፡ ቃልየ።  ዘንተ፡ ነገረ፡ በእንተ፡ ርእሱ።  ወበእንተ፡ አብኒ፡ ይቤ፡ ኅሥዎ፡ ለእግዚአብሔር፡ ወእም፡ ከመ፡ ረከብክምዎ፡ ጸውዕዎ፡ ወእም፡ ከመ፡ ቀረብክሙ፡ ኀቤሁ፡ ይኅድግ፡ ኃጥእ፡ ፍኖቶ፡ ወብእሲ፡ ዐማፂ፡ ምግባሮ።  ወካዕበመ፡ ይቤ፡ ፍርህዎ፡ ለእግዚአብሔር፡ ኵልክሙ፡ ቅዱሳኒሁ፡ እስመ፡ አልቦሙ፡ ተጽናስ፡ ለእለ፡ ይፈርህዎ።  ወበእንተ፡ ወልድኒ፡ ይቤ፡ ቡሩክ፡ ዘይመጽእ፡ በስመ፡ እግዚአብሔር።  ወካዕበመ፡ ይቤ፡ እግዚአብሔርሰ፡ እም፡ ቴማን፡ ይመጽእ፡ ወቅዱስኒ፡ እም፡ ደብረ፡ ፋራን።  ከደነ፡ ሰማያተ፡ ሥኑ፡ ወመልዐ፡ ምድረ፡ ስብሐቲሁ።  ወካዕበመ፡ ይቤ፡ ወይወርድ፡ ከመ፡ ጠል፡ ውስተ፡ ፀምር።  ወከመ፡ ነጠብጣብ፡ ዘያንጠበጥብ፡ ዲበ፡ ምድር።  ወበአፈ፡ ኢሳይያስኒ፡ ይቤ፡ መጽአ፡ ይጠባሕ፡ ከመ፡ በግዕ፡ ወከመ፡ በግዕ፡ ዘኢይነብብ፡ በቅድመ፡ ዘይቀርፆ፡ ከማሁ፡ ኢከሠተ፡ አፉሁ፡ በሕማሙ፡ እስመ፡ ይነሥእዋ፡ ለፍትሑ፡ ወኢየአምርዋ፡ ለልደቱ፡ በኃጢአተ፡ ሕዝብየ፡ በጽሐ፡ እስከ፡ ለሞት፡ ወበእንተ፡ ትንሣኤሁኒ፡ ይቤ፡ ወተንሥአ፡ እግዚአብሔር፡ ከመ፡ ዘንቃህ፡ እም፡ ንዋም፡ ወከመ፡ ኃያል፡ ዘኅዳገ፡ ወይን።  ወበእንተ፡ ዕርገቱኒ፡ ይቤ፡ ተለዐለ፡ ዘይኴንና፡ ለምድር።  ናሁኬ፡ አስተንፈሰ፡ ሥላሴ፡ በአፈ፡ ነቢያቲሁ፡ እንዘ፡ ያርኢ፡ ፍናወ፡ ነገር፡ በበህላዌሁ።  ተኀፈርኬ፡ ኦ፡ አቡርዮስ፡ ዘትቤ፡ አብ፡ ወወልድ፡ ወመንፈስ፡ ቅዱስ፡ ዘዘዚአሁ።  ስማዕኬ፡ ኦ፡ ድንቅው፡ እንዘ፡ ብከ፡ እዝን፡ ዘይቤ፡ እግዚእነ፡ በወንጌል፡ ዘርእየ፡ ኪያየ፡ ርእዮ፡ ለአቡየ።  ናሁኬ፡ ፩፡ ራእይ።  ወካዕበመ፡ ይቤ፡ አነ፡ ወአብ፡ ፩፡ ንሕነ።  ናሁኬ፡ ፩፡ ህላዌ።  ወካዕበመ፡ ይቤ፡ በከመ፡ አብ፡ ሕያው፡ አነሂ፡ ሕያው፡ በእንተ፡ አብ።  ነዋኬ፡ ፩፡ ሕይወት።  ወዓዲ፡ ይቤ፡ እመቦ፡ ዘሰአልክምዎ፡ ለአብ፡ በስምየ፡ ይገብር፡ ለክሙ፡ ከመ፡ ይሰባሕ፡ አብ፡ በወልዱ።  ወእመሂ፡ ሰአልክሙኒ፡ በስመ፡ አቡየ፡ እገብር፡ ለክሙ።  ናሁኬ፡ ፩፡ ሥምረት።  ወዓዲመ፡ ይቤ፡ አነሂ፡ አቡክሙ፡ ወአቡየሂ፡ አቡክሙ።  ወበእንተ፡ መንፈስ፡ ቅዱስሂ፡ ይቤ፡ ዘኢተወልደ፡ እማይ፡ ወእመንፈስ፡ ኢይክል፡ በዊአ፡ ውስተ፡ መንግሥተ፡ ሰማያት።  ናሁኬ፡ ፩፡ ወሊድ።  ወዓዲመ፡ ይቤ፡ ወበከመ፡ አብ፡ ያነሥኦሙ፡ ለምውታን፡ ወየሐይዎሙ፡ ወከማሁ፡ ወልድኒ፡ ያሐዩ፡ ለዘፈቀደ።  ናሁኬ፡ ፩፡ ሥልጣን።  ዓዲመ፡ ይቤ፡ ወኵሉ፡ ዘቦ፡ ለአቡየ፡ ዚአየ፡ ውእቱ።  ወለአቡሁኒ፡ ይቤሎ፡ ወኵሎ፡ ዘዚአየ፡ ዚአከ፡ ውእቱ፡ ወዘዚአከኒ፡ ዚአየ።  ናሁኬ፡ ፩፡ እግዚእ።  ወዓዲመ፡ ይቤ፡ ወበከመ፡ የአምረኒ፡ አብ፡ አነሂ፡ አአምሮ፡ ለአብ።  ናሁኬ፡ ፩፡ አእምሮ።  ወዓዲመ፡ ይቤ፡ ወአልቦ፡ ዘይክል፡ መጺአ፡ ኀቤየ፡ እመ፡ ኢሰሐቦ፡ አቡየ፡ ዘፈነወኒ።  ወበካልዕኒ፡ ገጽ፡ ይብል፡ ወአልቦ፡ ዘይክል፡ መጺአ፡ ኀበ፡ አብ፡ ዘእንበለ፡ እንተ፡ ኀቤየ።  ናሁኬ፡ ፩፡ ጸውዖ።  ወካዕበ፡ ይቤሎሙ፡ ለአይሁድ፡ ኢኪያየ፡ ተአምሩ፡ ወኢአቡየ፡ ሶበሰ፡ ኪያየ፡ አእመርክሙኒ፡ እም፡ አእመርክምዎ፡ ለአቡየ፡ ናሁኬ፡ ፩፡ አዑቆ።  ወዓዲመ፡ ይቤ፡ ዘተወክፎ፡ ለዘፈነውኩ፡ ኪያየ፡ ተወክፈ፡ ወዘኪያየ፡ ተወክፈ፡ ተወክፎ፡ ለዘፈነወኒ።  ናሁኬ፡ ፩፡ ተወክፎ፡ ወዓዲመ፡ ይቤ፡ አመ፡ ተለዐለ፡ ወልደ፡ እጓለ፡ እመ፡ ሕያው፡ ውእተ፡ አሚረ፡ አሜሃ፡ ተአምሩ፡ ከመ፡ አነ፡ ውእቱ፡ አኮ፡ ዘእም፡ ኀቤየ፡ ዘእነግር፡ በከመ፡ መሀረኒ፡ አብ፡ ከማሁ፡ እነግር፡ ወእብል፡ ዘፈነወኒ፡ ሀሎ፡ ምስሌየ፡ ኢየኀድገኒ፡ ባሕቲትየ፡ እስመ፡ አነ፡ ሥምረቶ፡ እገብር።  ናሁኬ፡ ፩፡ ትምህርት።  ወካዕበመ፡ ይቤሎሙ፡ ለአርዳኢሁ፡ ውእተ፡ አሚረ፡ ተአምሩ፡ ከመ፡ አነ፡ በአብ፡ ወአብ፡ ብየ፡ ወአንትሙሂ፡ ብየ፡ ወአነሂ፡ ብክሙ።  ናሁኬ፡ ፩፡ ኁባሬ።  ወካዕበ፡ ይቤ፡ እንዘ፡ ያስተበቍዕ፡ ኀበ፡ አቡሁ፡ በእንተ፡ አርዳኢሁ፡ በከመ፡ አንተ፡ አብ፡ ምስሌየ፡ ብየ፡ ወአነሂ፡ ምስሌከ፡ ብከ፡ ወከመ፡ ይኩኑ፡ እሙንቱኒ፡ ፩፡ ብነ፡ ከማነ፡ ከመ፡ ይእመን፡ ዓለም፡ ከመ፡ አንተ፡ ፈነውከኒ።  ናሁኬ፡ ፩፡ ድማሬ።  ወካዕበ፡ ይቤሎሙ፡ ለአርዳኢሁ፡ ዘኪያክሙ፡ ሰምዐ፡ ኪያየ፡ ሰምዐ፡ ወዘኪያየ፡ ሰምዐ፡ ሰምዖ፡ ለዘፈነወኒ።  ናሁኬ፡ ፩፡ አእምሮ።  እንከሰ፡ ፈጸምነ፡ በእንተ፡ ጽምረተ፡ አብ፡ ወወልድ።  ወበእንተ፡ መንፈስ፡ ቅዱስኒ፡ ንንግር፡ በከመ፡ አሰንሰለ፡ ወአስተአኀዘ፡ ወልደ፡ እግዚአብሔር፡ ህላዌ፡ ዚአሁ፡ ምስለ፡ አቡሁ፡ ከማሁ፡ አሰንሰለ፡ ወአስተአኀዘ፡ ጳውሎስ፡ ህላዌ፡ መንፈስ፡ ቅዱስ፡ ምስለ፡ አብ፡ ወወልድ፡ ስማዕ፡ ዘይቤ፡ በመልእክቱ፡ ወአልቦ፡ ዘየአምር፡ ኅሊናሁ፡ ለብእሲ፡ ዘእንበለ፡ መንፈሱ፡ ለብእሲ፡ ዘላዕሌሁ፡ ወለነሰኬ፡ ኅሊናሁ፡ ለእግዚአብሔር፡ ብነ፡ ዘይከሥት፡ ኅቡዓቲሁ፡ ይፈትን፡ ማዕምቅቲሁ፡ እስመ፡ ኅሊናሁ፡ ለእግዚአብሔር፡ ብሂል፡ ማእምረ፡ ኅቡዓቲሁ፡ ብሂል፡ እስመ፡ ኢሀሎ፡ ኅሊና፡ ላዕለ፡ አብ፡ ዘኢሀሎ፡ ላዕለ፡ ወልድ፡ ወኢሀሎ፡ ኅሊና፡ ላዕለ፡ ወልድ፡ ዘኢሀሎ፡ ላዕለ፡ መንፈስ፡ ቅዱስ፡ እስመ፡ አሐደ፡ ይኄልዩ፡ ወአሐቲ፡ መለኮቶሙ።  ወካዕበ፡ ይቤ፡ ጳውሎስ፡ ወአልቦ፡ ዘይክል፡ ብሂለ፡ እግዚእ፡ ኢየሱስ፡ ክርስቶስ፡ ዘእንበለ፡ በመንፈስ፡ ቅዱስ፡ ወአልቦ፡ ዘይብል፡ ውጉዝ፡ ኢየሱስ፡ ክርስቶስ፡ ዘእንበለ፡ በቤልሆር።  ወመክፈልታተ፡ ሱታፌ፡ ጸጋ፡ ህልው፡ ለዝንቱ፡ ፩፡ መንፈስ፡ ቅዱስ፡ ወመክፈልታተ፡ ሱታፌ፡ ተልእኮ፡ ህልው፡ ለዝንቱ፡ ፩፡ እግዚእ፡ ወመክፈልታተ፡ ሱታፌ፡ ምግባረ፡ ሠናይ፡ ህልው፡ ለዝንቱ፡ አምላክ፡ ዘይገብር፡ ኵሎ፡ ውስተ፡ ኵሉ፡ እስመ፡ ለለዘዘዚአሁ፡ ጸጋሁ፡ በመንፈስ፡ ቅዱስ።  ወእግዚእነሂ፡ ይቤ፡ በወንጌል፡ ወብየ፡ ብዙኅ፡ ነገር፡ ዘእነግረክሙ፡ ወባሕቱ፡ ኢትክሉ፡ ጸዊሮቶ፡ ይእዜ።  ወመጺኦ፡ ወእቱ፡ መንፈሰ፡ ጽድቅ፡ ይመርሐክሙ፡ በኵሉ፡ ጽድቅ፡ እስመ፡ ኢይነግር፡ ዘእም፡ ኀቤሁ፡ ወዘሰምዐ፡ ዳእሙ፡ ይነግር፡ ወዘይመጽእ፡ ይነግረክሙ፡ ወይዜንወክሙ፡ ውእቱ።  ኪየየ፡ ይዌድስ፡ ውእቱ፡ ወይሴብሕ፡ እስመ፡ እምዚአየ፡ ይነሥእ፡ ወይነግረክሙ፡ ወይዜንወክሙ፡ ኵሎ።  አእምርኬ፡ ኦ፡ አብድ፡ ሶበ፡ ይብል፡ እም፡ ዚአየ፡ ይነሥእ፡ ወያዜክረክሙ፡ ኵሎ፡ ያኤምረክሙ፡ ከመ፡ ቃለ፡ ወልድ፡ ቃለ፡ ትምህርቱ፡ ለጰራቅሊጦስ።  በእንተ፡ አቡሁሰ፡ ይቤ፡ ኵሎ፡ ዘሰማዕኩ፡ በኀበ፡ አብ፡ እነግር።  ወበእንተ፡ መንፈስ፡ ቅዱስኒ፡ ይቤ፡ ዘእም፡ ዚአየ፡ ይነሥእ፡ ወያዜክረክሙ፡ ኵሎ።  ናሁኬ፡ ጽምረተ፡ ሥላሴ፡ በአሐቲ፡ ሥርዓት፡ ወአልቦ፡ ተፍላጥ፡ ኀበ፡ ኀልዮ፡ ወነቢብ፡ ወአልቦ፡ ተውላጥ፡ ኀበ፡ ግጻዌ፡ ወጸዳል።  እመንኬ፡ ኦ፡ ረሲዕ፡ ከመ፡ ኢሀሎ፡ ዕበይ፡ ላዕለ፡ አብ፡ ዘኢሀሎ፡ ላዕለ፡ ወልድ፡ ወኢሀሎ፡ ዕበይ፡ ላዕለ፡ ወልድ፡ ዘኢሀሎ፡ ላዕለ፡ መንፈስ፡ ቅዱስ።  ዝክረ፡ ሃይማኖቶሙ፡ ለረሲዓን፡ ሰቆራር፡ በኀበ፡ እግዚአብሔር፡ ወቃለ፡ አፉሆሙ፡ ዘምሉዕ፡ ጽርፈተ፡ ያረኵሳ፡ ለጥምቀቶሙ፡ ድምጸ፡ ትምህርቶሙ፡ የሀውካ፡ ለቤተ፡ ክርስቲያን፡ ወነሶሳወ፡ እገሪሆሙ፡ ያረኵሳ፡ ለምድር።  ሰብልያኖስ፡ ቶስሐ፡ ግጻዌ፡ መለኮት፡ ወአቡርዮስ፡ ዘረወ፡ ጽምረተ፡ ሥላሴ፡ ክልዔሆሙ፡ ደቂቀ፡ ገሃነም፡ ኮኑ፡ ምጥዋነ፡ ለመንጸፈ፡ ደይን።  ወለዘሂ፡ የአምን፡ በሃይማኖቶሙ፡ ኢታብኦ፡ ውስተ፡ ቤትከ፡ ወበሐሂ፡ ጥቀ፡ ኢትበሎ።  ኢትንበር፡ ደወለ፡ ቀልቀል፡ ምስለ፡ ጸላዒከ፡ ከመ፡ ኢያጽድፍከ፡ ወኢትባእ፡ ውስተ፡ ዐዘቃተ፡ ዓምዓም፡ ከመ፡ ኢየኀጥከ።  ኢትትዐረኮ፡ ለተኵላ፡ ከመ፡ ኢየኀጥከ፡ ወኢትቅንት፡ ከይሴ፡ ውስተ፡ ሐቌከ፡ ከመ፡ ኢያሕስም፡ ላዕሌከ።  ኢትዕንቆ፡ ለአፍዖት፡ ውስተ፡ ክሳድከ፡ ከመ፡ ኢያሕምምከ፡ በሕምዙ።  ወኢትደዮ፡ ውስተ፡ ሕፅንከ፡ ለአቅራብ፡ ከመ፡ ኢያመምትከ፡ በዘነቡ።  ኢተሀብ፡ ቅድሳተ፡ ለከለባት፡ ወኢትደይ፡ ባሕርየከ፡ ቅድመ፡ አሕርው።  ወእመ፡ ብከ፡ ልብስ፡ ንጹሕ፡ ኢታቅርቦ፡ ኀበ፡ ጸለሎ፡ መቅጹት፡ ከመ፡ ኢይደይ፡ ውስቴቱ፡ ጽልመቶ።  ወለእመ፡ አጥረይከ፡ ዕንቈ፡ ክቡረ፡ ኢትዝግቦ፡ ውስተ፡ መሬት፡ ከመ፡ ኢያደምኖ፡ በርስሐቱ።  መሰልነ፡ ለከ፡ ዘንተ፡ ምዕዳነ፡ በእንተ፡ ተራሕቆ፡ እም፡ ዕልዋን፡ እስመ፡ ፍትሐ፡ ኵነኔ፡ ወጽአ፡ ላዕሌሆሙ፡ እም፡ ኀበ፡ እግዚአብሔር፡ በከመ፡ ጽሑፍ፡ ውስተ፡ መጽሐፈ፡ ኦሪት፡ ወወጽአ፡ ወልደ፡ ብእሲት፡ እስራኤላዊት፡ ወአቡሁሰ፡ ግብጻዊ፡ ወሰመየ፡ ስሞ፡ ለእግዚአብሔር፡ ወልዳ፡ ለእንታክቲ፡ ብእሲት፡ እስራኤላዊት፡ ወረገመ።  ወአምጽእዎ፡ ኀበ፡ ሙሴ።  ወስማ፡ ለእሙ፡ ሰሎሚት፡ ወለተ፡ ዳቤር፡ ዘእም፡ ነገደ፡ ዳን።  ወወደዮ፡ ውስተ፡ ሞቅሕ፡ እስከ፡ ይኴንኖ፡ በትእዛዘ፡ እግዚአብሔር።  ወነበቦ፡ እግዚአብሔር፡ ለሙሴ፡ ወይቤሎ፡ አውጽኦ፡ ለዘረገመ፡ አፍኣ፡ እም፡ ትዕይንት፡ ወይደዩ፡ እደዊሆሙ፡ ላዕለ፡ ርእሱ፡ ኵሎሙ፡ እለ፡ ሰምዕዎ፡ ወይገርዎ፡ በዕብን፡ ኵሉ፡ ተዓይን።  ወነገሮሙ፡ ሙሴ፡ ለደቂቀ፡ እስራኤል፡ ወአውፅእዎ፡ ለዘጸረፈ፡ አፍኣ፡ እም፡ ትዕይንት፡ ወወገርዎ፡ በዕብን፡ ወሞተ፡ በትእዛዘ፡ አምላከ፡ ያዕቆብ።  ወእግዚእነሂ፡ ይቤ፡ በወንጌል፡ ይኄይስ፡ ይእስሩ፡ በክሳዱ፡ ማሕረፀ፡ አድግ፡ ወያስጥምዎ፡ ውስተ፡ ልጐተ፡ ቀላየ፡ ባሕር።  ናሁኬ፡ ትእዛዘ፡ ሞት፡ ወጽአ፡ ላዕለ፡ ዕልዋነ፡ ሃይማኖት፡ በብሉይኒ፡ ወበሐዲስኒ።  ወበነቢይኒ፡ ይነግር፡ በእንተ፡ ቅንዐተ፡ ሃይማኖት፡ ወይቤ፡ ማሕረሰክሙኒ፡ አንህቡ፡ ለመጥባሕት፡ ወማዕፀደክሙኒ፡ አግብሩ፡ ረምኀ፡ የዋህኒ፡ ለይኩን፡ መስተባእሰ፡ ድኩምኒ፡ ለይበል፡ ጽኑዕ፡ አነ።  ዳዊትኒ፡ ይቤ፡ አኮኑ፡ ጸላዕተከ፡ ጸላዕኩ፡ እግዚኦ፡ ወተመንሰውኩ፡ በእንተ፡ ፀርከ።  ፍጹመ፡ ጽልዐ፡ ጸላዕክዎሙ፡ ወኮኑኒ፡ ፀርየ።  ወጴጥሮስኒ፡ ርእሰ፡ ሐዋርያት፡ ይቤሎ፡ ለቀሌምንጦስ፡ ተቃተል፡ በሰይፈ፡ ሐጺን፡ ከሐድያነ፡ ወዕልዋነ፡ እለ፡ ኢየአምኑ፡ በክርስቶስ፡ ወምላሕ፡ ሰይፈከ፡ በእንተ፡ ሃይማኖት፡ ፍጽምት።  ወካዕበመ፡ ይቤ፡ ሰሎሞን፡ ቅትል፡ ረሲዓነ፡ በቅድመ፡ ንጉሥ፡ ወይኩን፡ ንጹሐ፡ መንበሩ።  መኑኬ፡ ረሲዕ፡ ዘእንበለ፡ ዳእሙ፡ ዕልዋነ፡ ሃይማኖት፡ እለ፡ ረስዑ፡ አምልኮ፡ እግዚአብሔር፡ ዘተወፈዩ፡ እም፡ ሐዋርያት።  ወለንጉሥኒ፡ ኢይደልዎ፡ ትዕግሥት፡ በእንተ፡ ቅንዐተ፡ ሃይማኖት።  ቈስጠንጢኖስ፡ ተወደሰ፡ በእንተ፡ ስደቱ፡ ለአርዮስ፡ ወበእንተ፡ ጉባኤሆሙ፡ ለማኅበረ፡ ኒቂያ፡ ዘውእቶሙ፡ ፫፻፲ወ፰፡ እስከ፡ ነበረ፡ ክርስቶስ፡ ማዕከሌሆሙ፡ እንዘ፡ ኢየአምርዎ፡ ከመ፡ ፩፡ እምኔሆሙ።  አቀመ፡ ለርእሱ፡ ቈስጠንጢኖስ፡ ንጉሥ፡ ዝክረ፡ ውዳሴ፡ ለትውልደ፡ ትውልድ፡ እስመ፡ በመዋዕሊሁ፡ ሥርዓተ፡ ሃይማኖት፡ ረትዐት።  ወበመዋዕሊሁ፡ አስተርአየ፡ መስቀለ፡ ክርስቶስ፡ ዝሕነ፡ ማዕበለ፡ ዕልዋን፡ ወኀድአ፡ ትንሣኤ፡ መዋግድ፡ ዘመናፍቃን፡ ወቆመ፡ ርቱዐ፡ ሠርዌ፡ ሐመራ፡ ለቤተ፡ ክርስቲያን።  አንፈርዐፁ፡ ኖሎተ፡ አባግዕ፡ ዘውእቶሙ፡ ኤጲስቆጶሳት፡ እለ፡ ተቀደሱ፡ በእስትንፋሰ፡ አፉሁ፡ ለኢየሱስ፡ ክርስቶስ።  በከመ፡ ኮነት፡ ውድስተ፡ መንግሥተ፡ ቈስጠንጢኖስ፡ በእንተ፡ ሥርዓተ፡ ማኅበር፡ ዘኮነ፡ በመዋዕሊሁ፡ ወኮነት፡ ዝልፍተ፡ መንግሥተ፡ መርቅያን፡ ንጉሠ፡ ሮሜ፡ ዘአፍቀረ፡ ሃይማኖተ፡ ንስጥሮስ፡ እንተ፡ ወጠንዋ፡ ታስሮስ፡ ወዲድሮስ፡ ወከልዐ፡ እግዚአብሔር፡ አቅሞታ፡ ለይእቲ፡ ሃይማኖት፡ በአስተፋጥኖ፡ ሞቱ፡ ለንስጥሮስ።  ወእምዝ፡ ተመይጠ፡ ኀበ፡ ሃይማኖተ፡ ልዮን፡ ወአቀመ፡ ላቲ፡ ለይእቲ፡ ሃይማኖት፡ ኤጲስቆጶሳተ፡ ፮፻፴ወ፮፡ እንዘ፡ ይኄሊ፡ በልቡ፡ ከመ፡ ትኩን፡ ካዕበተ፡ እማኅበረ፡ ኒቅያ።  ወበዝኁ፡ ቈናጽል፡ ወውኅደት፡ ሃይማኖት፡ በዝኁ፡ ተኳልው፡ ወተዘርዉ፡ አባግዐ፡ ምሥጢር።  በዝኁ፡ ሰባክያነ፡ ሐሰት፡ ወተግሕሰ፡ እም፡ ጉባዔሆሙ፡ ጸጋ፡ መንፈስ፡ ወኮነ፡ ምስለ፡ ዲዮስቆሮስ፡ ቅዱስ፡ ቀናዒ፡ በእንተ፡ ሃይማኖት፡ ዘተመልሐ፡ ጥረሲሁ፡ ወተነጽየ፡ መብዝኅተ፡ ጽሕሙ።  ዘለፋሁ፡ ለመርቅያን፡ ናሁ፡ ክሡት፡ እንከ፡ ይእዜ፡ በኀበ፡ መሀይምናን፡ በእንተ፡ ሃይማኖቱ፡ ጽይዕት፡ ወበእንተ፡ እምነቱ፡ ርኵስት፡ እስመ፡ ዝክረ፡ ረሲዓን፡ ለዓለም፡ ይሄሉ፡ ዘምስለ፡ ዘለፋ፡ ወጽዕለት።  ናሁ፡ ካዕበ፡ ዝክረ፡ ሃይማኖቱ፡ ለቈስጠንጢኖስ፡ ነያ፡ እስከ፡ ዮም፡ ዘምስለ፡ ውዳሴ፡ ወስብሐት፡ እስመ፡ ዝክረ፡ ጻድቅ፡ ካዕበ፡ ለዓለመ፡ ዓለም፡ ይሄሉ፡ ዘምስለ፡ አእኵቶ፡ ወአስተብጽዖ፡ ወወድሶ።  ወእምዝ፡ ሠርዑ፡ ማኅበረ፡ ቅዱሳን፡ እለ፡ በኒቅያ፡ ሃይማኖተ፡ ርትዕተ፡ ለኵሉ፡ ሕዝበ፡ ክርስቲያን፡ ከመዝ፡ ኀብሩ፡ ወይቤሉ፡ እም፡ ኀበ፡ ቈስጠንጢኖስ፡ ንጉሥ፡ ግሩም፡ ረከብነ፡ መባሕተ፡ ከመ፡ ናስተናሥኣ፡ ወናጽንዓ፡ ለቤተ፡ ክርስቲያን፡ በሃይማኖተ፡ ኢየሱስ፡ ክርስቶስ።  ወለዘዐለወ፡ ዘንተ፡ ይትኀበዮ፡ ሰይፍ፡ አሜን፡ ወአሜን።  ተፈጸመት፡ ዛቲ፡ ድርሳን፡ እንተ፡ ተጽሕፈት፡ ለዘለፋ፡ አቡርዮስ፡ ረድአ፡ ሰይጣን፡ አጽሐፍክዋ፡ አነ፡ ጊዮርጊስ፡ ምስኪን፡ ወበእንበይነ፡ ኃጢአትሂ፡ ምኑን፡ ወበእንበይነ፡ እምነትየሂ፡ ዘእም፡ ሕዝበ፡ ናዝራውያን፡ ወእንበይነ፡ ጥምቀትየሂ፡ ወልደ፡ ሐዋርያት፡ ዐቢየ፡ ክርስቲያን፡ ቅኑት፡ በኃይለ፡ ሃይማኖት፡ ወኅቱም፡ በቅብዐ፡ በለሶን።  ስብሐት፡ ለአብ፡ ወወልድ፡ ወመንፈስ፡ ቅዱስ፡ ለዓለመ፡ ዓለም፡ አሜን።</ab>
            </div>
            <div type="textpart" subtype="chapter" xml:id="Chapter3">
               <label>Against Arius</label>
               <ab> ምዕራፍ፡ ፫፡ ዘኖላዊ፡ ምንባብ፡ ፩፡ በስመ፡ እግዚአብሔር፡ እም፡ ቅድመ፡ ዓለም፡ ሥላሴሁ፡ ዘአኅበረ፡ እንበለ፡ ቱሳሔ፡ ህላዌሁ፡ ዘደመረ።  ዘኢኮነ፡ ፍጡረ፡ ወኢግቡረ፡ ወኢኮነ፡ ብዑደ፡ ወኢነኪረ፡ ዘእንበለ፡ ዓምድ፡ ወሰዋቅ፡ ሰማየ፡ ዘፈጠረ፡ ምድረ፡ ርግዕተ፡ በዘባነ፡ ባሕር፡ ዘአንበረ።  ዐውደ፡ ፀሐይ፡ ወወርኅ፡ ከመ፡ መጽሔት፡ ዘቀመረ፡ ዘሠርዐ፡ ሎሙ፡ ሠረገላ፡ ነፋሳት፡ መጻውረ፡ ዘገብረ፡ ሎሙ፡ በገጸ፡ ሰማይ፡ ምሕዋረ፡ እንዘ፡ ይሜግብዎሙ፡ መላእክት፡ ወይመርሕዎሙ፡ ከዋክብት፡ እመንገለ፡ ጽባሕ፡ ለመንገለ፡ ዐረብ፡ አንጻረ፡ ሎቱ፡ ስብሐት፡ ለእግዚአ፡ ብርሃናት፡ ለዓለመ፡ ዓለም፡ አሜን።  ንንግር፡ እንከ፡ ዘለፋሁ፡ ለአርዮስ፡ ዘበዲቁናሁ፡ አሥረፀ፡ ዕልወተ፡ ወበቅስናሁ፡ ፈረየ፡ ሦከ፡ ኃጢአት።  አርዮስ፡ ሠረገላሁ፡ ለሰይጣን፡ ወሱታፌሆሙ፡ ለአጋንንት።  አርዮስ፡ ሙሱነ፡ ኅሊና፡ ወጽልኅወ፡ ልብ፡ ወሕሡመ፡ ሃይማኖት።  አርዮስ፡ ጽዩአ፡ ከናፍር፡ ወቍሱለ፡ ልሳን፡ ዘሐመ፡ በሕምዘ፡ ግዘት።  አርዮስ፡ ርጉም፡ በአፈ፡ እግዚአብሔር፡ ጸባዖት፡ ዘረገማ፡ ለአርዌ፡ ምድር፡ ወይቤላ፡ ርግምተ፡ ኩኒ፡ እም፡ ኵሉ፡ እንስሳ፡ ወእም፡ ኵሉ፡ አራዊተ፡ ምድር፡ በእንግድዓኪ፡ ሑሪ፡ ወመሬተ፡ ብልዒ፡ ኵሎ፡ መዋዕለ፡ ሕይወትኪ።  አስተፃርር፡ ማእከሌኪ፡ ወማእከለ፡ ብእሲት፡ ማእከለ፡ ዘርዕኪ፡ ወማእከለ፡ ዘርዓ፡ ውእቱ፡ ለይዕቀብ፡ ርእሰኪ፡ ወአንቲኒ፡ ዕቀቢ፡ ሰኰናሁ።  ደቂቀ፡ አርዮስ፡ የዐቅቡ፡ ሰኳንወ፡ እመቦ፡ ዘረከቡ፡ እም፡ ቢጸ፡ ትሑታን፡ ከመ፡ ይሚጥዎ፡ ኀበ፡ ግዕዞሙ።  ወንሕነኒ፡ ነዐቅብ፡ ርእሶ፡ እመቦ፡ ዘረከብነ፡ እመምህራኒሆሙ፡ ከመ፡ ንምትር፡ ርእሶሙ፡ ወናውቂ፡ ልሳኖሙ።  አርዮስ፡ ኢፍሉጥ፡ ወኢሊሉይ፡ እም፡ ዲያብሎስ፡ ዘወድቀ፡ እም፡ ጾታ፡ መላእክት።  አርዮስ፡ ኢብዑድ፡ ወኢነኪር፡ እም፡ አርዌ፡ ምድር፡ ዘአስሐታ፡ ለሔዋን።  አርዮስ፡ ምቱር፡ በሰይፈ፡ እሳት፡ ዘይወጽእ፡ እም፡ አፉሁ፡ ለኢየሱስ፡ ክርስቶስ።  አርዮስ፡ ሥርው፡ መሪር፡ ዘበቈለ፡ በእስክንድርያ፡ ወተመልሐ፡ በጽንዐ፡ ሃይማኖቶሙ፡ ለ፫፻፲ወ፰፡ ማኅበረ፡ ቅዱሳን።  ወጥንተ፡ ነገሩሰ፡ ኮነ፡ በመዋዕሊሁ፡ ለዲዮግልድያኖስ፡ ዕልው፡ ዘአዘዘ፡ ይዕፅዉ፡ አብያተ፡ ክርስቲያናት፡ ወያርኅዉ፡ አብያተ፡ ጣዖት።  ሦዐ፡ ለአጋንንት፡ ወተቀንየ፡ ለግልፎ።  አዘዘ፡ ስደተ፡ ለኤጲስቆጶሳት፡ ወመጻእርተ፡ ኵነኔ፡ ዕፁበ፡ ላዕለ፡ መሀይምናን።  እለሂ፡ ተመይጡ፡ ኀበ፡ አምልኮቱ፡ ሕስምት፡ ሦዑ፡ ለአጋንንት፡ እም፡ ፍርሀተ፡ ኵነኔ፡ ወእለሂ፡ ተሰዱ፡ ተኀብኡ፡ ውስተ፡ አድባር፡ ወበአታት፡ ወግበበ፡ ምድር።  ወእለሂ፡ ተርፉ፡ ውሑዳን፡ ውስተ፡ አብያተ፡ ክርስቲያን፡ አሕሰሙ፡ ሃይማኖተ፡ ኵሉ፡ ነበበ፡ በከመ፡ ፈቀደ፡ ወመሀረ፡ በከመ፡ ኀለየ።  ወእምዝ፡ ተሰምዐ፡ ድምጸ፡ ዕልወቱ፡ ለአርዮስ፡ እንዘ፡ ዓዲሁ፡ ዲያቆን፡ ወይቤ፡ ክርስቶስ፡ ፍጡር፡ ውእቱ፡ ለመድኃኒተ፡ ዓለም፡ ዘተፈጥረ።  ወሶበ፡ ሰምዐ፡ ዘንተ፡ አውገዞ፡ ጴጥሮስ፡ ወሰደዶ፡ አፍኣ፡ እም፡ ቤተ፡ ክርስቲያን።  ወሖረ፡ አርዮስ፡ ኀበ፡ አኪላስ፡ ወእለእስክንድሮስ፡ ቀሳውስት፡ ወሰአሎሙ፡ ያስተብቊዕዎ፡ ለጴጥሮስ፡ ሊቀ፡ ጳጳሳት፡ ከመ፡ ይፍትሖ፡ እም፡ ግዘቱ።  ወሖሩ፡ እሙንቱ፡ ቀሳውስት፡ ኀበ፡ ጴጥሮስ፡ ሊቀ፡ ጳጳሳት፡ ሰገዱ፡ ወአስተብቍዕዎ፡ በእንተ፡ አርዮስ፡ ከመ፡ ይፍትሖ፡ እማእሠረ፡ ግዘቱ።  ወአበዮሙ፡ ጴጥሮስ፡ እንዘ፡ ይብል፡ አርዮስ፡ ፍሉጥ፡ ወሊሉይ፡ እም፡ ስብሐተ፡ ኢየሱስ፡ ክርስቶስ።  ወእሙንቱሂ፡ አንኁ፡ አስተብቍዖ፡ በእንተ፡ አርዮስ፡ እንዘ፡ ይመስሎሙ፡ ከመ፡ ይትመየጥ፡ ኀበ፡ ርትዕት፡ ሃይማኖት።  ወሶበ፡ አጽሐብዎ፡ ብዙኀ፡ አዘዘ፡ ጴጥሮስ፡ ከመ፡ ይትገኀሡ፡ ሕዝብ፡ ወይትርፉ፡ ምስሌሁ፡ አኪላስ፡ ወእለእስክንድሮስ።  ወይቤሎሙ፡ አስተርአየኒ፡ በዛቲ፡ ሌሊት፡ እግዚእየ፡ ኢየሱስ፡ ክርስቶስ፡ በአምሳለ፡ ሕፃን፡ ብሩህ፡ ወይቈጽር፡ ገጾ፡ እም፡ ኀዘን፡ ወይለብስ፡ ሥጡጠ፡ አልባሰ፡ ወይእኅዝ፡ ሥጠተ፡ ልብሱ፡ በክልዔ፡ እደዊሁ።  ወእቤሎ፡ ኦ፡ እግዚእየ፡ መኑ፡ ሠጠጦ፡ ለልብስከ።  ወይቤለኒ፡ አርዮስ፡ ሠጠጦ፡ ለልብስየ፡ ዑቅ፡ ኢትትወከፎ፡ እስመ፡ ሀሎ፡ ጽባሐ፡ ያስተብቍዑከ፡ በእንቲአሁ፡ ዘከፈለኒ፡ እመለኮተ፡ አቡየ፡ ኢይትዌከፎ፡ መለኮተ፡ አቡየ፡ ውስተ፡ መንግሥቱ።  ወእምዝ፡ ወእምዝ፡ ኀደጉ፡ አስተብቍዖቶ፡ ለሊቀ፡ ጳጳሳት፡ እሙንቱ፡ ቀሲሳን።  ወእምድኅረዝ፡ ተፈነዉ፡ ጠርባናሳተ፡ ሜትራይቁይ፡ ዘውእቶሙ፡ ጋላት፡ በትእዛዘ፡ ዲዮግልድያኖስ፡ ከሀዲ፡ ከመ፡ ይምትሩ፡ ርእሶ፡ በእንተ፡ ዘቤዘዎሙ፡ ለፄዋ፡ መርሞንቄ።  ወብፁዕ፡ ጴጥሮስሰ፡ ፈጸመ፡ ስምዐ፡ ዘበሰይፍ፡ ወተከለለ፡ በስመ፡ ኢየሱስ፡ ክርስቶስ፡ ወአንፈሰ፡ እም፡ ዝ፡ ዓለም።  ወድኅሬሁ፡ ተሰይመ፡ አኪላስ፡ ወሖረ፡ አርዮስ፡ ወአስተብቍዖ፡ ለአኪላስ፡ ከመ፡ ይፍትሖ፡ እም፡ ግዘቱ፡ እንተ፡ ረገሞ፡ ጴጥሮስ።  ወፈትሖ፡ እም፡ ግዘቱ፡ ወሴሞ፡ ቀሲሰ፡ ወእም፡ ዝ፡ ገብአ፡ ኀበ፡ እበዱ፡ ዘትካት።  ወለዲዮግልድያኖስኒ፡ ገፍትኦ፡ እግዚአብሔር፡ እመንበረ፡ መንግሥቱ፡ ወአዖሮ፡ በመንኰራኵረ፡ ወርቅ፡ ክልዔ፡ አዕይንቲሁ፡ ዘልገሰ፡ ኵለንታሁ፡ ወአጸየ፡ ልሳኑ፡ ወተስዕረ፡ እመንግሥቱ፡ ወነበረ፡ እንዘ፡ ይስእል፡ ምጽዋተ፡ በአስኳተ፡ አንጾኪያ።  ወነግሠ፡ ህየንቴሁ፡ ቈስጠንጢኖስ፡ ዘእም፡ ሥርወ፡ መንግሥተ፡ ሮሜ፡ ዝሐነ፡ ሞገደ፡ ዕልዋን፡ ወኀድአ፡ ማዕበለ፡ ኃጢአት፡ አንፈሰት፡ ቤተክርስቲያን።  ወተግህደ፡ ሃይማኖተ፡ ክርስቶስ፡ ወተጋብኡ፡ ኤጲስቆጶሳት፡ ፫፻፲ወ፰፡ በደብረ፡ ኒቅያ፡ እንተ፡ ይእቲ፡ ቢታንያ፡ እመ፡ አህጉር፡ ወምስሌሆሙ፡ ቈስጠንጢኖስ፡ ግሩም፡ ወመዋዒ።  ወአውገዝዎ፡ ለአርዮስ፡ ዘሰመዮ፡ ለፈጣሪ፡ ፍጡረ።  ወአውገዙ፡ ኵሎ፡ ዘየአምን፡ በሃይማኖቱ፡ ወሰደድዎ፡ እም፡ አግባዐ፡ መርዔቱ፡ ለክርስቶስ።  ወእም፡ ድኅረ፡ ጕንዱይ፡ መዋዕል፡ ሖረ፡ ኀበ፡ ካልዕ፡ ንጉሥ፡ ወተማኅፀነ፡ ቦቱ፡ እንዘ፡ ይብል፡ አስተብቍዖሙ፡ ለካህናተ፡ እለእስክንድርያ፡ በእንቲአየ፡ ከመ፡ ይሳተፉኒ፡ በጸሎት፡ ወበቍርባን፡ ወአነሂ፡ አኀብር፡ ሃይማኖተ፡ ምስሌሆሙ።  ወለአከ፡ ሎቱ፡ ንጉሥ፡ እንዘ፡ ይብል፡ ሥረዩ፡ ሎቱ፡ ለአርዮስ፡ ምግባራቲሁ፡ ዘትካት፡ ወውእቱኒ፡ የኀብር፡ ሃይማኖተክሙ፡ ወተሳተፍዎ፡ ጸሎተ፡ ወቍርባነ።  ወለአኩ፡ ካህናተ፡ እለእስክንድርያ፡ ኀበ፡ ንጉሥ፡ እንዘ፡ ይብሉ፡ አርዮስ፡ የኀብእ፡ ጽልሑተ፡ ውስተ፡ ልቡ፡ ለለስደቱ፡ ይትጋነይ፡ ወይቤ፡ እትመየጥ፡ ለለበአቱ፡ ይትከሀድ፡ ወይገብእ፡ ኀበ፡ ዘትካት፡ ህላዌሁ።  ጴጥሮስ፡ አውገዞ፡ ወሰደዶ፡ እም፡ ቤተ፡ ክርስቲያን።  ወአኪላስ፡ ተወክፎ፡ ሶበ፡ ተጋነየ፡ ሎቱ፡ ወሤሞ፡ ቀሲሰ።  ወእምዝ፡ አፈድፈደ፡ ጸሪፈ፡ ላዕለ፡ ክርስቶስ፡ ወሰደደ፡ መሀይምናነ፡ በመዋዕለ፡ መምለክያነ፡ ጣዖት።  እለስክንድሮስ፡ አውገዞ፡ ወተጋነየ፡ ሎቱ፡ ወፈትሖ።  ወካዕበ፡ አሕሠመ፡ ሃይማኖተ፡ ከመ፡ ቀዲሙ፡ ፫፻፲ወ፰፡ ኤጲስቆጶሳት፡ አውገዝዎ፡ ወሣልሱ፡ ዝንቱ፡ እንዘ፡ ይትጋነይ።  ወንጉሥሰ፡ አስተብቍዖሙ፡ ብዙኀ፡ በመልእክቱ፡ ከመ፡ ይሳተፍዎ።  ወእሙንቱኒ፡ እም፡ ፍርሀተ፡ ንጉሥ፡ ይቤሉ፡ ይግበር፡ እግዚአብሔር፡ ከመ፡ ይደሉ።  ውእቱኒ፡ ይጹም፡ ወይጸሊ፡ ሰቡዐ፡ መዋዕለ፡ ወንሕነኒ፡ ንገብር፡ ከማሁ።  ወወሀብዎ፡ ዕድሜ፡ መዋዕል፡ ለተሳትፎ፡ ጸሎት፡ ወቍርባን፡ እስከ፡ ዕለተ፡ እሑድ።  ወበዕለተ፡ እሑድ፡ መጽአ፡ ኀቤሆሙ፡ ውስተ፡ ቤተ፡ ክርስቲያን፡ ተሰርጊዎ፡ አልባሰ፡ ቀደውተ፡ ወቆመ፡ ንስቲተ፡ ጊዜ፡ ጸሎት።  ወእምዝ፡ ተሀውከ፡ ከርሡ፡ ወወጽአ፡ ጽሚተ፡ ወሖረ፡ ውስተ፡ ዐጸደ፡ ምኵሳሕ፡ ወነበረ፡ ከመ፡ ያኵስሕ፡ ወወጽአ፡ አማዑቱ፡ ወተክዕወ፡ ኵሉ፡ ንዋየ፡ ውስጡ።  ወሶበ፡ ጐንደየ፡ መጺአ፡ ውስተ፡ ቤተ፡ ክርስቲያን፡ ተበሀሉ፡ ካህናት፡ ርኢናሁ፡ ለአርዮስ፡ ጊዜ፡ ጸሎት፡ ወይእዜሰ፡ አይቴኑ፡ ሖረ።  ሑሩ፡ ወጸውዕዎ፡ ለነሢአ፡ ቍርባን፡ ከመ፡ ኢይትመዐዕ፡ ንጉሥ፡ ላዕሌነ።  ወሶበ፡ ሖሩ፡ ለጸውዖቱ፡ ረከብዎ፡ ምውተ፡ ውስተ፡ መካነ፡ ኵስሕ፡ እንዘ፡ ክዕው፡ አማዑቱ፡ ወኵሎ፡ ንዋየ፡ ውስጡ።  ወአንከሩ፡ ወሰብሕዎ፡ ለእግዚአብሔር፡ ዘአድኀኖሙ፡ እም፡ ሱታፌሁ፡ ለንፉቀ፡ ሃይማኖት።  ወተፈጸመ፡ ላዕሌሁ፡ ለአርዮስ፡ ቃለ፡ ነቢይ፡ ዘይቤ፡ ሞቱ፡ ለኃጥእ፡ ጸዋግ።  ወበካልዕኒ፡ ይብል፡ ግሩም፡ መቅሠፍተ፡ መዐትከ፡ ላዕለ፡ ኃጥአን።  ጳውሎስኒ፡ ይቤ፡ በአምጣነ፡ ታጸንዕ፡ ልበከ፡ ወኢትኔስሕ፡ ትዘግብ፡ ለከ፡ መቅሠፍተ።  በዘከመዝ፡ ኀሣር፡ ኮነ፡ ሞቱ፡ ለአርዮስ።  እፎኬ፡ ይቤ፡ አርዮስ፡ ፍጡር፡ ውእቱ፡ ክርስቶስ።  ውእቱሰ፡ ፩ደ፡ ጥንተ፡ ይሬሲ፡ ህላዌ፡ ዘመለኮትኒ፡ ወዘትስብእትኒ፡ እስመ፡ ህላዌ፡ መለኮትሰ፡ እም፡ ቅድመ፡ ዕለት፡ ወሰዓት፡ እም፡ ቅድመ፡ አዝማን፡ ወዓመታት፡ እም፡ ቅድመ፡ ኵሉ፡ ዘግቡር፡ ወፍጡር።  ህልው፡ አብ፡ በአብናሁ፡ ወኢይትመየጥ፡ ለከዊነ፡ ወልድ፡ ወኢለከዊነ፡ መንፈስቅዱስ፡ ህልው፡ ወልድ፡ በወልድናሁ፡ ወኢይትመየጥ፡ ለከዊነ፡ አብ፡ ወኢለከዊነ፡ መንፈስ፡ ቅዱስ።  ህልው፡ መንፈስቅዱስ፡ በመንፈስቅዱስናሁ፡ ወኢይትመየጥ፡ ለከዊነ፡ አብ፡ ወኢለከዊነ፡ ወልድ።  አልቦ፡ ቀዲመ፡ ህላዌ፡ ለአብ፡ እም፡ ወልድ፡ ኢመጠነ፡ ቅጽበተ፡ ዐይን፡ ወኢመጠነ፡ ነበስባሰ፡ ቀራንብት።  አልቦ፡ ቀዲመ፡ ህላዌ፡ ለወልድ፡ እም፡ ቅድመ፡ መንፈስቅዱስ፡ ወኢመጠነ፡ ሩጸተ፡ መባርቅት፡ ወኢመጠነ፡ ጥፍሐተ፡ አክናፈ፡ አንስርት።  ኢሀሎ፡ ዕበይ፡ ላዕለ፡ አብ፡ ዘኢሀሎ፡ ላዕለ፡ ወልድ፡ ዘእንበለ፡ ተሰምዮ፡ አብ፡ ባሕቲቱ።  ወኢሀሎ፡ ትሕጻጽ፡ ላዕለ፡ ወልድ፡ እም፡ ዕበየ፡ ክብር፡ ዘአቡሁ፡ ዘእንበለ፡ ተሰምዮ፡ ወልድ፡ ባሕቲቱ።  ወኢሀሎ፡ ኑታጌ፡ ስብሐት፡ ላዕለ፡ መንፈስቅዱስ፡ ዘእንበለ፡ ተሰምዮ፡ መንፈስ፡ ባሕቲቱ።  ረከብናሁ፡ ለአብ፡ እንዘ፡ ይሰመይ፡ አበ፡ ለወልዱ።  ፍጡራነ፡ ዝ፡ ዓለም፡ ኢነአምር፡ ዘከመ፡ እፎ፡ ወለዶ፡ እስመ፡ አልቦቱ፡ እም፡ አሜሃ፡ ወኢሥጋዌ፡ ለዘርዐ፡ ሙላድ።  ኢተልሕኰ፡ አሜሃ፡ አበ፡ ኵልነ፡ አዳም፡ ወኢወጽአት፡ እም፡ ገቦሁ፡ እመ፡ ኵልነ፡ ሔዋን።  ወዓዲመ፡ ረከብናሁ፡ ለመንፈስቅዱስ፡ እንዘ፡ ይሰመይ፡ መንፈስቅዱስ፡ ዘአልቦቱ፡ አብ፡ ወኢወልድ፡ በግዕዘ፡ መለኮቱ፡ ወባሕቱ፡ ወለነሰ፡ ወለደነ፡ በጥምቀተ፡ ማይ፡ በግዕዘ፡ መለኮቱ።  አብሂ፡ ወለደነ፡ ወልድሂ፡ ወለደነ፡ መንፈስቅዱስሂ፡ ወለደነ።  በእንተ፡ አቡሁሰ፡ ወበእንተ፡ ርእሱ፡ ይቤ፡ አነኒ፡ አቡክሙ፡ አቡየሂ፡ አቡክሙ።  ወበእንተሂ፡ መንፈስቅዱስ፡ ይቤ፡ ዘኢተወልደ፡ እማይ፡ ወእመንፈስ፡ ኢይክል፡ በዊአ፡ ውስተ፡ መንግሥተ፡ እግዚአብሔር፡ እስመ፡ ዘተወልደ፡ እም፡ ሥጋ፡ ሥጋ፡ ውእቱ፡ ወዘተወልደ፡ እመንፈስ፡ መንፈስ፡ ውእቱ፡ በከመ፡ አብ፡ ወለደነ፡ በብዝኀ፡ ኂሩቱ፡ ወልድሂ፡ ወለደነ፡ በብዝኀ፡ ምሕረቱ።  በከመ፡ ወልድ፡ ወለደነ፡ በብዝኀ፡ ምሕረቱ፡ መንፈስቅዱስሂ፡ ወለደነ፡ በብዝኀ፡ ሣህሉ፡ ወዕበየ፡ ጸጋሁ።  በከመ፡ አብ፡ ሕያው፡ ወልድሂ፡ ሕያው፡ በእንተ፡ አብ።  ወበከመ፡ ወልድ፡ ሕያው፡ መንፈስቅዱስሂ፡ ሕያው፡ ወማሕየዊ፡ በእንተ፡ አባግዒሁ፡ ለወልድ።  በከመ፡ አብ፡ አፍቀረነ፡ ወኢምሕኮ፡ ለወልዱ፡ ዘያፈቅር፡ እምኔነ፡ ወልድሂ፡ አፍቀረነ፡ ወመጠወ፡ ነፍሶ፡ ለቤዛ፡ አባግዒሁ።  ወበከመ፡ ወልድ፡ አፍቀረነ፡ ወመጠወ፡ ነፍሶ፡ ቤዛ፡ አባግዒሁ፡ መንፈስቅዱስሂ፡ አፍቀረነ፡ ወኢያስተተ፡ ወሪደ፡ ኀበ፡ አባግዒሁ፡ ተአሠርነ፡ በአኅባለ፡ ሥላሴ፡ ወተሞቃሕነ፡ በስንሳሌሁ፡ ዘኢይትሌለይ፡ ወተቀነውነ፡ በቅንዋተ፡ ፍቅሩ፡ ዘኢይትመላሕ፡ እም፡ አልባቢነ።  አኀዝናሁ፡ ወኢነኀድጎ፡ ውእቱሂ፡ አፍቀረነ፡ ወኢይገድፈነ።  አስመክነ፡ ዲቤሁ፡ በሃይማኖት፡ ወኢንትገኀሥ፡ እምኔሁ፡ ለይምን፡ ወለፅግም።  አንበርናሁ፡ ከመ፡ ሕልቀት፡ ውስተ፡ ልብነ፡ ወከመ፡ ማዕተብ፡ ውስተ፡ መዝራዕትነ።  ወደይናሁ፡ ከመ፡ ባሕርይ፡ ውስተ፡ አስከሬነ፡ ልብነ፡ ወከመ፡ መካልየ፡ ወርቅ፡ ውስተ፡ መዝገበ፡ ኅሊናነ።  ለበስናሁ፡ ከመ፡ ሞጣሕት፡ ወተአጸፍናሁ፡ ከመ፡ አጽፈ፡ ሜላት።  ቀነትናሁ፡ ከመ፡ ሰይፍ፡ ዘሐራ፡ ነገሥት፡ ወወልተውናሁ፡ ከመ፡ ወልታ፡ መዊዕ፡ ዘድልው፡ ለንዋየ፡ ጸብዕ፡ እስመ፡ መልዐ፡ ውስተ፡ ልብነ፡ ፍቅረ፡ ዚአሁ፡ ከመ፡ ተከዜ፡ ግዮን፡ በወርኀ፡ ኤሉል።  ወከመ፡ ተከዜ፡ ዮርዳኖስ፡ ዘጊዜ፡ ማእረር።  ከመ፡ ተከዜ፡ ጤግሮስ፡ አሜ፡ ክረምት፡ ወከመ፡ ተከዜ፡ ኤፍራጥስ፡ አመ፡ ይሰዊ፡ ሥርናይ።  ሰቀዮ፡ ለልብነ፡ በአፍላገ፡ ወንጌል፡ ወአፅበቶ፡ ለሐመርነ፡ ውስተ፡ ቀላየ፡ ሃይማኖት።  መስቀረ፡ ገብረ፡ እም፡ ዕፀወ፡ ሊባኖስ፡ ዘውእቶሙ፡ ነቢያት፡ አዕፁቀ፡ አብርሃም፡ ይስሐቅ፡ ወያዕቆብ።  ወኖትያተሂ፡ አርአየ፡ እለ፡ ይትኬወሩ፡ ውስተ፡ ባሕረ፡ ዓለም፡ ፲ወ፪፡ ዕደወ፡ ኃይል፡ ዘእም፡ ፲ወ፪፡ ሕዝበ፡ ዲዮስጶራ፡ ዘውእቶሙ፡ ሐዋርያት።  ወለመርድአ፡ ግብር፡ ዘይተግህ፡ ለሥርዓተ፡ አሕማር፡ ዘሃይማኖት፡ ኀረየ፡ ፩፡ ወሬዛ፡ ዘእምነ፡ ተርሴስ፡ ዘቂልቅያ፡ ዘእም፡ ሕዝበ፡ ብንያም፡ ዘውእቱ፡ ጳውሎስ፡ ዘጽሑፍ፡ ዜናሁ፡ ውስተ፡ መጽሐፈ፡ አብረክሲስ፡ እንተ፡ ይእቲ፡ መጽሐፈ፡ ዜናሆሙ፡ ለሐዋርያት።  ወህየንተ፡ መቃድፍ፡ አርአየ፡ ፸፡ ዕደወ፡ እለ፡ ይትራድኡ፡ ለአርውፆ፡ ሐመር።  ንግባእኬ፡ ኀበ፡ ዘለፋሁ፡ ለአርዮስ፡ ዘይቤ፡ ፍጡር፡ ውእቱ፡ ክርስቶስ።  ኦ፡ ዕዉረ፡ ልብ፡ አርዮስ፡ ትብልኑ፡ ከመ፡ ክርስቶስ፡ ፍጡር፡ ውእቱ፡ ዘበእንቲአሁ፡ ተብህለ፡ በነቢይ፡ እም፡ ቅድመ፡ ፀሐይ፡ ሀሎ፡ ስሙ።  ወካዕበ፡ ይቤ፡ ወለድኩከ፡ እም፡ ከርሥ፡ እም፡ ቅድመ፡ ኮከበ፡ ጽባሕ።  ለሊሁኒ፡ ይቤ፡ በወንጌል፡ ሰብሐኒ፡ አባ፡ በስብሐቲከ፡ ዘሀሎ፡ ምስሌከ፡ እም፡ ቅድመ፡ ይትፈጠር፡ ዓለም።  ወመጽአ፡ ቃል፡ እም፡ ሰማይ፡ ዘይብል፡ ሰባሕኩከሂ፡ ወዓዲ፡ እሴብሐከ።  እመሰ፡ ፍጡር፡ ውእቱ፡ ክርስቶስ፡ እም፡ አይቴ፡ እም፡ ተረክበ፡ ስብሐቲሁ፡ እም፡ ቅድመ፡ ፍጥረተ፡ ዓለም።  ወእመሂ፡ ኢተሰብሐ፡ እም፡ ቅድመ፡ ይትፈጠር፡ ዓለም፡ እም፡ ኢይቤሎ፡ አቡሁ፡ ሰባሕኩከሂ፡ ወዓዲ፡ እሴብሐከ።  በእንተሰ፡ ህላዌ፡ መለኮት፡ ይቤ፡ በአፈ፡ ነቢይ፡ እም፡ ቅድመ፡ ዓለም፡ ወለደኒ፡ እም፡ ቅድመ፡ ያስተርኢ፡ ጽንዐ፡ ሰማያት፡ ወእም፡ ቅድመ፡ ይጣዕጥዕ፡ መሠረተ፡ አውግር።  ወበእንተኒ፡ ህላዌ፡ ትስብእት፡ ትብል፡ ቅድስት፡ ኦሪት፡ ወይቤ፡ እግዚአብሔር፡ አዳም፡ ኮነ፡ ከመ፡ ፩፡ እምኔነ።  በእንተ፡ ልደቱ፡ ዘእም፡ አብ፡ ይቤ፡ ዮሐንስ፡ ወንጌላዊ፡ ቀዳሚሁ፡ ቃል፡ ውእቱ፡ ወውእቱ፡ ቃል፡ እም፡ ኀበ፡ እግዚአብሔር፡ ውእቱ፡ ወእግዚአብሔር፡ ውእቱ፡ ቃል፡ ወከማሁ፡ እም፡ ቀዲሙ፡ ኀበ፡ እግዚአብሔር፡ ውእቱ፡ ወኵሉ፡ ቦቱ፡ ኮነ፡ ወዘእንበሌሁሰ፡ አልቦ፡ ዘኮነ።  ስማዕ፡ ዘንተ፡ ቃለ፡ ወንጌላዊ፡ እስመ፡ ዘመለኮት፡ ይትናገር፡ ወያቀድም፡ ወይብል፡ ቀዳሚሁ፡ ቃል፡ ውእቱ።  ቃለ፡ ይሰምዮ፡ ለወልድ፡ በእንተ፡ ዘይዜኑ፡ ትእዛዘ፡ አብ፡ በከመ፡ ይቤ፡ ለሊሁ፡ ኵሎ፡ ዘሰማዕኩ፡ በኀበ፡ አብ፡ እነግር።  ወእምዝ፡ ያተሉ፡ ወይብል፡ ወውእቱ፡ ቃል፡ እም፡ ኀበ፡ እግዚአብሔር፡ ውእቱ።  ዝኒ፡ ከመ፡ እም፡ ኀበ፡ እግዚአብሔር፡ ውእቱ፡ ይነግር፡ ወከመ፡ ኢታምስሎሙ፡ ነቢበ፡ ዘበእዝን፡ ወመልክእ፡ አልቦ፡ ይሤልስ፡ ወይብል፡ ወእግዚአብሔር፡ ውእቱ፡ ቃል።  አንሥአ፡ ርእሰ፡ ኅሊናሁ፡ ንጽሕት፡ ወንጌላዊ፡ ከመ፡ ይትናገር፡ ልዑላተ፡ ወይቤ፡ ዘቦቱ፡ ኵሉ፡ ኮነ።  ወዘእንበሌሁሰ፡ አልቦ፡ ዘኮነ።  ናሁኬ፡ አለበወ፡ ወአጠየቀ፡ ከመ፡ አልቦ፡ ዘገብረ፡ አብ፡ ዘእንበለ፡ ወልድ።  ከመ፡ ለሊሁ፡ ቃል፡ ውእቱ፡ ዜነወ።  ወከመ፡ ምስለ፡ አብኒ፡ እም፡ ቅድመ፡ ዓለም፡ ህልው፡ አይድዐ።  ወከመ፡ ለሊሁኒ፡ ቃለ፡ እግዚአብሔር፡ ውእቱ፡ ነገረ።  ወከመ፡ ፍጥረተ፡ ዓለምኒ፡ ዘእንበለ፡ ወልድ፡ አልቦ፡ ዘኮነ፡ አጠየቀ።  ሰይፈ፡ ልሳኑ፡ ለዮሐንስ፡ ወንጌላዊ፡ መተረ፡ ልሳኖ፡ ለአርዮስ፡ ዘይነብብ፡ ጽርፈተ፡ ላዕለ፡ አምላክነ።  ስማዕኬ፡ ኦ፡ አርዮሳዊ፡ ዘከመ፡ ይቤልዎ፡ አይሁድ፡ ለእግዚእነ፡ ፶፡ ዓመት፡ አልብከ፡ አብርሃምሃ፡ ርኢከ፡ ወነሥኡ፡ ዕብነ፡ ካዕበ፡ ከመ፡ ይውግርዎ።  ይኄይስ፡ እበደ፡ ዚአሆሙ፡ እም፡ እበደ፡ ዚአከ።  አማንኬ፡ ይቤሉ፡ በእንተ፡ ትስብእቱሰ፡ ይደምጽ፡ እስመ፡ ፴ወ፫፡ ዓመቱ፡ ለኢየሱስ፡ እስከ፡ አመ፡ ተሰቅለ።  አማንኬ፡ የሐጽጽ፡ ፴፡ እም፡ ፶፡ ኁልቈ፡ ዓመተ፡ ልደቱ፡ ዘእማርያም፡ ወኢያእመሩ፡ ልደቶ፡ ዘእም፡ አብ፡ ወመሰሎሙ፡ ወልደ፡ ዮሴፍ፡ ውእቱ።  ርእዩ፡ እሞ፡ ምድራዊተ፡ ወኢርእዩ፡ አቡሁ፡ ሰማያዌ፡ ርእዩ፡ ውርዙቶ፡ ዘበሥጋ፡ ወኢያእመሩ፡ ህላዌሁ፡ እም፡ ቅድመ፡ ዓለም።  ርእይዎ፡ እንዘ፡ ይረፍቅ፡ ምስለ፡ ኃጥአን፡ ወይትገሰስ፡ በእደ፡ ዘማዊት፡ ወኢርእይዎ፡ እንዘ፡ ይጼዓን፡ ዲበ፡ ኪሩቤል፡ ወይትቄደስ፡ እም፡ ሱራፌል።  መጽአ፡ ኀቤሆሙ፡ በትሕትና፡ ከመ፡ ኢያእምርዎ፡ ወኢያስተርአዮሙ፡ በዕበየ፡ መለኮቱ፡ ከመ፡ ኢይለብውዎ።  ወባሕቱ፡ ደጐፆሙ፡ በሐጸ፡ ቃል፡ ሶበ፡ ይብል፡ ዘእንበለ፡ ይትወለድ፡ አብርሃም፡ ሀሎኩ፡ አነ።  መሰሎሙ፡ ከመ፡ ዘአብደ፡ ወተሐዘብዎ፡ ከመ፡ ዘሐሰወ።  ወበእንተዝ፡ ነሥኡ፡ ዕብነ፡ ከመ፡ ይውግርዎ።  ወአንተሰኬ፡ ኦ፡ አርዮስ፡ ትብል፡ እንከ፡ ክርስቲያናዊ፡ አነ፡ ወጥሙቅ።  ወእመሰ፡ ክርስቲያናዊ፡ አንተ፡ በስመ፡ መኑ፡ ተጠመቀ፡ በስመ፡ አብኑ፡ ዘእንበለ፡ ወልድ።  ናሁኬ፡ ኢይደሉ፡ ተጠምቆ፡ ዘእንበለ፡ በሥላሴ፡ በከመ፡ ይቤ፡ በወንጌል፡ እንዘ፡ ታጠምቅዎሙ፡ በሉ፡ በስመ፡ አብ፡ ወወልድ፡ ወመንፈስቅዱስ።  ወእመሂ፡ ትብል፡ ተጠመቁ፡ በስመ፡ አብ፡ ፈጣሪ፡ ወበስመ፡ ወልድ፡ ፍጡር፡ ናሁኬ፡ አሕሠምከ፡ ጥምቀተከ፡ እስመ፡ ረሰይከ፡ ጸጋ፡ ጥምቀትከ፡ ላዕለ፡ ፍጡራን።  ወበእንተ፡ ቀሪበ፡ ቍርባንኒ፡ ትብልኑ፡ እበልዕ፡ ሥጋ፡ እጓለ፡ እመ፡ ሕያው፡ ዘእንበለ፡ ኃይለ፡ መለኮት፡ ወእሰቲ፡ ደመ፡ ሰብእ፡ ዘእንበለ፡ ቱሳሔ፡ መንፈስቅዱስ።  ኮንከ፡ ነሣቲሃ፡ ለሕግ፡ እስከ፡ ለገሲሰ፡ አብድንተ፡ ሰብእ፡ ታረኵስ፡ ኦሪት፡ እፎኬ፡ እንከ፡ ለበሊዐ፡ ሥጋ፡ ሰብእ።  እመሰ፡ ይደልዎ፡ ለሰብእ፡ በሊዐ፡ ሥጋሆሙ፡ ለቅዱሳን፡ ወእም፡ ደለዎሙ፡ ለእስራኤል፡ በሊዐ፡ ሥጋሁ፡ ለሙሴ፡ እስመ፡ ውእቱ፡ መጋቤ፡ ሕጎሙ፡ ወተመጣዌ፡ ኦሪቶሙ።  ወእም፡ ደለወነ፡ ለነሂ፡ ከመ፡ ንብላዕ፡ ሥጋሆሙ፡ ለሐዋርያት፡ ወከመ፡ ንስቲ፡ ደሞሙ፡ ለአርዳአ፡ ኢየሱስ፡ ክርስቶስ።  እመሰ፡ ይትቄደስ፡ ሥጋሁ፡ ለፍጡር፡ በደመ፡ ፍጡራን፡ እም፡ ተቀደሱ፡ አበው፡ በደመ፡ አቤል፡ ወእም፡ ድኅኑ፡ በሞቱ፡ እም፡ ፍትሐ፡ ኵነኔ፡ ዘወጽአ፡ ላዕለ፡ አዳም።  ወጽአ፡ ትእዛዝ፡ እም፡ ኀበ፡ እግዚአብሔር፡ ኀበ፡ አብርሃም፡ ከመ፡ ይሡዖ፡ ለይስሐቅ፡ ወልዱ።  ወሶበ፡ ተኀበለ፡ ለሕርደቱ፡ ወመልሐ፡ መጥባሕቶ፡ ለጠቢሕ፡ አኅደጎ፡ ቃለ፡ እግዚአብሔር፡ ከመ፡ ኢይጥብሖ።  ወአውረደ፡ ሎቱ፡ ቤዛሁ፡ በግዐ፡ እስመ፡ እሙር፡ ውእቱ፡ በመጽሐፈ፡ ሕግ፡ ወሥርዓት፡ ወኢእዙዝ፡ በሊዐ፡ ሥጋሁ፡ ለእጓለ፡ እመ፡ ሕያው።  ወጥብሐተ፡ በግዕሰ፡ ወብልዐተ፡ ሥጋሁ፡ ልማድ፡ ውእቱ።  እመሂ፡ ለበሊዕ፡ ወእመሂ፡ ለሠዊዕ።  አዘዞ፡ እግዚአብሔር፡ ከመ፡ ያመክሮ፡ ወይቤሎ፡ ሡዕ፡ ወልደከ፡ ዘታፈቅር፡ ይስሐቅሃ።  ወካዕበመ፡ ይቤሎ፡ ኢታውርድ፡ እዴከ፡ ላዕለ፡ ወልድከ፡ አእመርኩ፡ ከመ፡ ታፈቅረኒ።  ቀዲሙሰ፡ ኢያእመረኑ፡ እግዚአብሐር፡ ከመ፡ ያፈቅሮ፡ አብርሃም፡ ሐሰ፡ ሎቱ።  ወባሕቱ፡ ኀደገ፡ ለነ፡ ትእምርተ፡ ከመ፡ ናእምር፡ ዘከመ፡ ያፈቅሮ፡ አብርሃም፡ ለእግዚአብሔር፡ ከመ፡ ኢንበል፡ በምንትኬ፡ አፍቀሮ፡ እግዚአብሔር፡ ለአብርሃም፡ ድንግልኑ፡ ውእቱ፡ አው፡ መነኰስ፡ ሰማዕትኑ፡ ውእቱ፡ አው፡ መስተጋድል፡ በለቢሰ፡ ጻማ።  ረከብነኬ፡ በኀበ፡ አብርሃም፡ ገድለ፡ ኵሎሙ፡ ቅዱሳን፡ ቀንዐ፡ ለአምልኮ፡ እግዚአብሔር፡ ወአውዐየ፡ ቤተ፡ አማልክተ፡ አበዊሁ፡ ምስለ፡ ጣዖታቲሆሙ።  ወበእንተዝ፡ ኮነ፡ አቡሁ፡ ለሙሴ፡ ዘአውጽአ፡ እሳተ፡ እማዕጠንታቲሆሙ፡ ለደቂቀ፡ ቆሬ፡ እስከ፡ በልዐቶሙ።  ወካዕበ፡ ኮነ፡ አቡሁ፡ ለኤልያስ፡ ዘአውዐዮሙ፡ ለ፪፡ አርእስተ፡ ፶፡ ዕደው፡ በአውርዶ፡ እሳት፡ እም፡ ኀበ፡ አግዚአብሔር፡ ዘውእቶሙ፡ ሐራ፡ ንጉሥ፡ መምለክያነ፡ ጣዖት።  ወወጽአት፡ ትእዛዝ፡ እም፡ ኀበ፡ አግዚአብሔር፡ ላዕለ፡ አብርሃም፡ ከመ፡ ይጻእ፡ እም፡ ቤተ፡ አቡሁ፡ ወእም፡ ብሔረ፡ ሙላዲሁ።  ወወጽአ፡ እንዘ፡ ይትፌሣሕ፡ በእግዚአብሔር።  ወበእንተዝ፡ ተሰምየ፡ አቡሆሙ፡ ለመነኰሳት፡ ዘቦሙ፡ ትእዛዝ፡ ለኀዲገ፡ አበው፡ ወውሉድ፡ ወለኀዲገ፡ አዝርዕት፡ ወገራውህ።  ተመከረ፡ በሂደተ፡ ብእሲቱ፡ ሳራ፡ እም፡ ኀበ፡ ፈርዖን፡ ንጉሠ፡ ግብጽ፡ ወእም፡ አቤሜሌክ፡ ንጉሠ፡ ጌራራ።  ወበእንተዝ፡ ኮነ፡ አቡሆሙ፡ ለግፉዓን።  አዘዞ፡ እግዚአብሔር፡ ከመ፡ ይትገዘር፡ አመ፡ ፺ወ፱፡ ዓመታቲሁ፡ ወኢኀፈረ፡ ከሢተ፡ ዕርቃኖ፡ ለተከስቦ፡ ከመ፡ ደቂቅ።  በእንተዝ፡ ተሰምየ፡ አቡሆሙ፡ ለሕፃናት፡ ወኢፈርሀ፡ ሕማመ፡ ተወቅዮ፡ ቍልፈተ፡ ነፍስቱ፡ እንዘ፡ አረጋዊ፡ ውእቱ።  ወበእንተዝ፡ ተሰምየ፡ አቡሆሙ፡ ለሰማዕታት፡ እስመ፡ ኢየሐጽጽ፡ ሕማመ፡ ግዝሮሙ፡ ለአእሩግ፡ እም፡ ሕማመ፡ ኅርደቶሙ፡ ለንዑሳን።  ተአዘዘ፡ ከመ፡ ይሡዖ፡ ለይስሐቅ፡ ወልዱ፡ ዘያፈቅር፡ ወኢምሕኮ፡ አብርሃም፡ ለወልዱ፡ ዘያፈቅር፡ አብደረ፡ ይግበር፡ ትእዛዘ፡ እግዚአብሔር፡ እም፡ ይምሐኮ፡ ለይስሐቅ፡ ወልዱ።  ተሐበለ፡ ከመ፡ ይሕርዶ፡ ወአስከቦ፡ ከመ፡ ይዝብሖ።  ወአውረደ፡ እግዚአብሔር፡ በሐኰ፡ ጸዓዳ፡ ለተውላጠ፡ ይስሐቅ፡ ወልደ፡ አብርሃም።  እግዚአብሔርኒ፡ ኢምሕከ፡ ወልዶ፡ ዘያፈቅር፡ ወፈነዎ፡ ከመ፡ ይሠገው፡ እም፡ ዘርዐ፡ ይስሐቅ፡ ወልደ፡ አብርሃም፡ ዘውእቱ፡ በግዕ፡ በኀበ፡ ኢሳይያስ፡ ወዮሐንስ።  ኅብስተ፡ ሥርናይኒ፡ ወሞጻሕተ፡ ወይን፡ በኀበ፡ መልከጼደቅ።  ላሕም፡ መግዝዕ፡ በኀበ፡ ሉቃስ፡ ወመሥዋዕት፡ ንጹሕ፡ በኀበ፡ ኵሎሙ፡ ሐዋርያት፡ ዘአዘዘ፡ ከመ፡ ያዕርጉ፡ ለሥርየተ፡ ኃጢአተ፡ ኵሎሙ፡ አሕዛብ፡ እምሥራቀ፡ ፀሐይ፡ እስከነ፡ ዐረብ፡ እም፡ አጽናፈ፡ ሰሜን፡ ወእስከ፡ ደቡብ።  አእመረኬ፡ ፈጣሪ፡ ከመ፡ ኢይትቄደስ፡ ሰብእ፡ በቍርባነ፡ ሥጋሁ፡ ለሰብእ፡ ዘእንበለ፡ በቍርባነ፡ ሥጋሁ፡ ለወልደ፡ እግዚአብሔር፡ ወተሠገወ፡ እም፡ ውሉደ፡ ሰብእ።  አእመረኬ፡ ሕያው፡ ዘኢይመውት፡ ከመ፡ ኢይትቄደስ፡ እጓለ፡ እመ፡ ሕያው፡ በቍርባነ፡ ደሙ፡ ለእጓለ፡ እመ፡ ሕያው፡ ዘእንበለ፡ በቍርባነ፡ ደሙ፡ ለወልደ፡ አምላክ፡ ሕያው፡ ዘተሠገወ፡ እም፡ እጓለ፡ እመ፡ ሕያው።  ዝኩ፡ ሕያው፡ ዘኢይመውት፡ ለብሰ፡ ሥጋ፡ ዘይመውት።  ዝኩ፡ ኃይል፡ ዘኢይማስን፡ ለብሰ፡ ሥጋ፡ ዘይማስን።  ለውእቱ፡ ሥጋ፡ ዘይማስን፡ ረሰዮ፡ ነባቤ፡ ዘኢይማስን።  ኀደረ፡ ለሐኵሁ፡ ለአዳም፡ ኀበ፡ ወለተ፡ አዳም፡ ዘበ፷ወ፪፡ ትውልድ።  አኮ፡ ዘአምጽአ፡ ሥጋ፡ ንጽሕተ፡ ለርእሱ፡ እም፡ ሰማየ፡ ሰማያት፡ ከመ፡ ይሠገው፡ ባቲ፡ አላ፡ ለሊሁ፡ ኃይል፡ ወረደ፡ እንዘ፡ ኢየሐጽጽ፡ እም፡ ህላዌሁ።  ወረደ፡ እንዘ፡ ኢይትሐወስ፡ ወረደ፡ እንበለ፡ ድምጽ።  ኀደረ፡ ውስተ፡ ማኅፀነ፡ ድንግል፡ እንዘ፡ ኢይትጋባእ፡ በሙላድ፡ ወኢይትዔለድ፡ በማኅፀን፡ ተሠገወ፡ ፈጣሪ፡ እም፡ ወለተ፡ ፍጡራን።  ኢዕፁብ፡ ሎቱ፡ ለነዳቂ፡ ኀዲር፡ ኀበ፡ ዘነደቀ፡ ጽርሕ፡ ኢኀሣር፡ ሎቱ፡ ለለሓኲ፡ ለቢሰ፡ ሥጋ፡ ዘለሐኵ።  ንግባእኬ፡ ኀበ፡ ዘለፋሁ፡ ለአርዮስ፡ ኦ፡ አርዮስ፡ ሠርፀ፡ ዕልወት፡ ትብሎኑ፡ ለፈጣሪ፡ ፍጥረተ፡ ዘይቤ፡ አነ፡ ወአብ፡ ፩፡ ንሕነ፡ ፍጡርኑ።  ወዘይቤ፡ ዓዲ፡ ወዘኪያየ፡ ሰምዐ፡ ሰምዖ፡ ለዘፈነወኒ፡ ወዘኪያየ፡ ክሕደ፡ ክሕዶ፡ ለዘፈነወኒ።  ወዓዲመ፡ ይቤ፡ አልቦ፡ ዘይክል፡ መጺአ፡ ኀበ፡ አብ፡ ዘእንበለ፡ እንተ፡ ኀቤየ።  ወካዕበመ፡ ይቤ፡ ኵሉ፡ ዘዚአከ፡ ዚአየ፡ ውእቱ፡ ወዚአየኒ፡ ዚአከ፡ ውእቱ።  ወዓዲመ፡ ይቤ፡ ኵሉ፡ ዘቦ፡ ለአቡየ፡ ዚአየ፡ ውእቱ።  ወዓዲመ፡ ይቤ፡ በከመ፡ አብ፡ ሕያው፡ አነሂ፡ ሕያው፡ በእንተ፡ አብ፡ ወዘበልዐ፡ ሥጋየ፡ የሐዩ፡ በእንቲአየ።  ናሁኬ፡ አስተሳተፈነ፡ ሕያው፡ ወማኅየዊ፡ በበሊዐ፡ ሥጋሁ፡ ምስለ፡ መለኮተ፡ ዚአሁ፡ ወረሰየነ፡ ሱቱፋነ፡ ለሕይወተ፡ ዚአሁ፡ በከመ፡ ይቤ፡ ዮሐንስ፡ ወንጌላዊ፡ በውስተ፡ መልእክቱ፡ ቀዳማይ፡ ወሱታፌነሰ፡ ምስለ፡ አብ፡ ወምስለ፡ ወልዱ፡ ኢየሱስ፡ ክርስቶስ።  ንሕነሰ፡ ነአምነክሙ፡ ሥጋሁ፡ ለክርስቶስ፡ ፍጡር፡ ውእቱ፡ ዘእም፡ ሥርወ፡ አዳም፡ ወሔዋን፡ ወመለኮቱሰ፡ ለሐኲሁ፡ ውእቱ፡ ለአዳም፡ ወገባሪሃ፡ ለሔዋን።  ወሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢተገምረ፡ በማኅፀን።  ወሶበሂ፡ ኢኮነ፡ መለኮቱ፡ ፈጣሬ፡ እመ፡ ኢተረክበ፡ ማኅተመ፡ ድንግልናሃ፡ ለእሙ፡ እም፡ ድኅረ፡ ልደቱ።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢተሐቅፈ፡ በአብራክ፡ ወእመ፡ ኢተገሰ፡ በአእዳው።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢያንቅዐ፡ ሐሊበ፡ ድንግልና፡ እም፡ አጥባተ፡ ወለት፡ እንተ፡ ኢተአምር፡ ብእሴ።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢልህቀ፡ በበሕቅ።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢይቤ፡ ዘእንበለ፡ ይትወለድ፡ አብርሃም፡ ሀሎኩ፡ አነ።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢኮነ፡ ስምዐ፡ አብ፡ በእንቲአሁ፡ እንዘ፡ ይብል፡ ዝንቱ፡ ውእቱ፡ ወልድየ፡ ዘአፈቅር፡ ሎቱ፡ ስምዕዎ።  ወዓዲመ፡ እም፡ ኢነበረ፡ ዲቤሁ፡ መንፈስቅዱስ፡ በርእየተ፡ ርግብ፡ ዘሥጋ።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢሰአለ፡ ማየ፡ ለጽምኡ፡ እም፡ ሳምራዊት።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢረሰዮ፡ ለማይ፡ ወይነ፡ በቃና፡ ዘገሊላ።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢገሰሰት፡ እንተ፡ ይውሕዛ፡ ደም፡ ዘፈረ፡ አልባሲሁ፡ ወኃጥእትኒ፡ እገሪሁ።  ወሶበሰ፡ ኢኮነ፡ መለኮቱ፡ ፈጣሬ፡ እም፡ ኢይቤ፡ በእንተ፡ ዘገሰሰቶ፡ ልብሶ፡ አእመርኩ፡ ከመ፡ ኃይል፡ ወጽአ፡ እምኔየ።  ኃይለ፡ ይሰምዮ፡ ለመለኮቱ፡ ወበኃይለ፡ መለኮቱ፡ አይበሰ፡ ነቅዐ፡ ደማ።  ወእም፡ ኢይቤ፡ ካዕበ፡ በእንተ፡ ኃጥእትኒ፡ እንተ፡ ገሰሰት፡ እገሪሁ፡ ተኀድገ፡ ለኪ፡ ኀጢአትኪ።  መኑ፡ ይክል፡ ኀዲገ፡ ኃጢአት፡ ዘእንበለ፡ እግዚአብሔር፡ ባሕቲቱ።  ወሶበሰ፡ ኢኮነ፡ ሥጋዌሁ፡ ፍጡረ፡ እመ፡ ኢጸውዓ፡ ለወለተ፡ ኢያኢሮስ፡ ወለትየ፡ እንዘ፡ ይብል።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢያንሥኣ፡ ሕያውታ፡ እም፡ ድኅረ፡ ሞተት።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢገብረ፡ ጽቡረ፡ ውስተ፡ መሬተ፡ ምድር፡ በምራቁ።  ወሶበ፡ ኢኮነ፡ መለኮቱ፡ ፈጣሬ፡ እም፡ ኢከሠተ፡ አዕይንቲሁ፡ ለዘዕዉሩ፡ ተወልደ፡ በቅብዐተ፡ ምራቁ።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢኖመ፡ በከርሠ፡ ሐመር፡ እንዘ፡ ይትነሥኡ፡ መዋግድ።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢያዝሐና፡ ለባሕር፡ በተግሣጸ፡ ነፋሳት።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢደክመ፡ በሐዊረ፡ ፍኖት።  ሶበሰ፡ ኢኮነ፡ መለኮቱ፡ ፈጣሬ፡ እም፡ ኢያሕየዎሙ፡ ለስቡራነ፡ እግር፡ ወእም፡ ኢያጒየዮሙ፡ ከመ፡ ሩጸተ፡ ኀየል።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢርኅበ።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢያጽገቦሙ፡ ለ፶፻፡ ዕደው፡ በኀምስ፡ ኅብስት፡ ወበ፪፡ ዓሣት።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢበከየ፡ በእንተ፡ ሞተ፡ አልዓዛር።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢያውጽኦ፡ በጽዋዔ፡ እም፡ ከርሠ፡ ዝሕር።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢተጽዕነ፡ ዲበ፡ እድግት፡ ወዕዋላ።  ሶበሂ፡ ኢኮነ፡ መለኮቱ፡ ፈጣሬ፡ እም፡ ኢተሰብሐ፡ እም፡ አፈ፡ ደቂቅ፡ ወሕፃናት።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢተጸፍአ፡ እም፡ አግብርተ፡ ሊቃነ፡ ካህናት።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢያግብአ፡ እዝኖ፡ ለዘመተሮ፡ ጴጥሮስ፡ በመጥባሕት።  ወሶበሰ፡ ኢኮነ፡ ሥጋዌሁ፡ ፍጡረ፡ እመ፡ ኢቆመ፡ ቅድመ፡ ዐውደ፡ ጲላጦስ።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢይቤሎ፡ ለጲላጦስ፡ ወሶበሰ፡ ኮነ፡ እምዝ፡ ዓለም፡ መንግሥትየ፡ እም፡ ተበአሱ፡ ወእም፡ ተቃተሉ፡ ሊተ፡ ወዓልያንየ፡ ከመ፡ ኢያግብኡኒ፡ አይሁድ፡ ኀቤከ።  ሶበሰ፡ ኢኮነ፡ ሥጋዌሁ፡ ፍጡረ፡ እመ፡ ኢሰለብዎ፡ አልባሲሁ፡ ሐራ፡ ጲላጦስ።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢኀፈረ፡ ፀሐይ፡ ነጽሮቶ፡ ዕርቃኖ፡ ወእም፡ ኢሠወረ፡ ብርሃኖ፡ በአጽልሞተ፡ ዓለም።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢይቤ፡ አምላኪየ፡ አምላኪየ፡ ነጽረኒ፡ ወለምንት፡ ኀደገኒ።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢይቤ፡ ካዕበ፡ አባ፡ ውስተ፡ እዴከ፡ አማኀፅን፡ ነፍስየ።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢጥዕመ፡ ሞተ፡ በሥጋ።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢያንቀልቀላ፡ ለምድር፡ ወእም፡ ኢሰጠጦ፡ ለመንጦላዕተ፡ ቤተ፡ መቅደስ።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢተረግዘ፡ በኵናተ፡ ሐራዊ።  ወሶበሂ፡ ኢኮነ፡ መለኮቱ፡ ፈጣሬ፡ እመ፡ ኢያንቅዐ፡ ኰኵሐ፡ ንጥበተ፡ ደሙ፡ ወእም፡ ኢያንሥአ፡ ሙታነ፡ ጠለ፡ ምሕረት፡ ዘውኅዘ፡ እም፡ ገቦሁ።  ወሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢኖመ፡ ውስተ፡ ከርሠ፡ መቃብር፡ ከመ፡ አብድንተ፡ ትካት።  ወሶበሂ፡ ኢኮነ፡ መለኮቱ፡ ፈጣሬ፡ እመ፡ ኢሦጣ፡ ለነፍሱ፡ ውስተ፡ ሥጋሁ፡ ለአንሥኦ፡ በከመ፡ ይቤ፡ ለሊሁ፡ ለልየ፡ እሜጥዋ፡ በፈቃድየ።  ብውሕ፡ ሊተ፡ አንብራ፡ ወካዕበ፡ ብውሕ፡ ሊተ፡ አንሥኣ።  ወዘንተ፡ ትእዛዘ፡ ነሣእኩ፡ በኀበ፡ አቡየ።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢረፈቀ፡ ምስለ፡ አርዳኢሁ፡ ለበሊዐ፡ ማዕድ፡ በምሴተ፡ እሑድ፡ እንተ፡ ባቲ፡ ተንሥአ።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢነፍሐ፡ ውስተ፡ ገጾሙ፡ ለአርዳኢሁ፡ እንዘ፡ ይብል፡ ንሥኡ፡ መንፈሰ፡ ቅዱሰ፡ ለእለ፡ ኀደግሙ፡ ኀጢአት፡ ይትኀደግ፡ ሎሙ፡ ወለእለ፡ ኢኀደግሙ፡ ኢይትኀደግ፡ ሎሙ።  ሶበሰ፡ ኢኮነ፡ ሥጋዌሁ፡ ፍጡረ፡ እም፡ ኢያንበረ፡ እዴሁ፡ ላዕለ፡ ሐዋርያቲሁ፡ በከመ፡ ሥርዓተ፡ መምህራን፡ ላዕለ፡ አርዳእ።  ወሶበሂ፡ ኢኮነ፡ መለኮቱ፡ ፈጣሬ፡ እም፡ ኢተጽዕነ፡ በደመና፡ እሳት፡ ወእም፡ ኢተለዐለ፡ ውስተ፡ ኑኃ፡ አርያም፡ ወእም፡ ኢነበረ፡ በየማነ፡ አቡሁ።  ነገርነኬ፡ በእንተ፡ ህላዌ፡ መለኮቱ፡ ወትስብእቱ፡ እም፡ ድኅረሰ፡ ሥጋዌሁ፡ ኢንቤሎ፡ ወልደ፡ እግዚአብሔር፡ በመለኮቱ፡ ወወልደ፡ እጓለ፡ እመ፡ ሕያው፡ በትስብእቱ።  ድንግልኒ፡ ወለደት፡ ዘኢዚአሃ፡ መለኮተ፡ በዘዚአሃ፡ ሥጋ፡ ምስለ፡ ዘዚአሃ፡ ሥጋዌ።  አብኒ፡ ወለደ፡ ዘኢዚአሁ፡ ሥጋ፡ በዘዚአሁ፡ መለኮት፡ ምስለ፡ ዘዚአሁ፡ ኃይል፡ ዘህሉና፡ አምላክ።  ልደትሰ፡ ቀዳማዊ፡ ባሕቲቱ፡ እግዚአብሔር፡ ዘእም፡ ባሕቲቱ፡ እግዚአብሔር፡ ብርሃን፡ ዘእም፡ ብርሃን፡ እሳተ፡ ሕይወት፡ ዘእም፡ እሳተ፡ ሕይወት፡ ወልድ፡ ሕያው፡ ዘእም፡ ሕያው፡ አብ፡ ኢፍጡር፡ ዘእም፡ ኢግቡር፡ ዘኢያስተርኢ፡ እምዘይትኔጸር፡ ዘኢይትገሠሥ፡ እምዘኢይትለከፍ፡ ዘኢይነዲ፡ እምዘኢይጼነስ፡ ዘኢይመውት፡ እምዘኢይማስን፡ ዘኢይበሊ፡ እምዘኢይትነሠት፡ ዘኢይነውም፡ እምዘኢይዴቅስ፡ ዘኢይዴምን፡ እምዘኢይጸልም፡ ዘኢይትሌቦ፡ እምዘኢይጤየቅ፡ ዘኢይትበዐድ፡ እምዘኢይትዌለጥ፡ ዘኢይደክም፡ እምዘኢይፀብስ፡ ዘኢይትቤቀል፡ እምዘኢይትቄየም፡ ዘኢይቀብል፡ እምዘኢየሐጽጽ፡ ዘኢይረኵስ፡ እምዘኢይረስሕ።  በእንተ፡ መንፈስቅዱስ፡ ንነግር፡ ከመ፡ ኢሕጹጽ፡ ውእቱ፡ በዕበየ፡ ስን፡ በአካል፡ ወበመልክዕ፡ እም፡ ሕሉና፡ አብ፡ ወወልድ፡ ኢፍሉጥ፡ ውእቱ፡ ወኢሊሉይ፡ ውእቱ፡ ኢነኪር፡ ውእቱ፡ ወኢብዑድ፡ ውእቱ፡ ስብሐቲሁ፡ ከመ፡ ስብሐቲሆሙ፡ ወመልክዐ፡ ገጹ፡ ዘከመ፡ አርአያሆሙ።  እኁዛን፡ በጽምረት፡ ወድሙራን፡ በተዋሕዶ፡ ግልቡባን፡ በነደ፡ እሳት፡ ወክዱናን፡ በሥዋሬ፡ ኅቡዓን፡ በእንጡላዔ።  ኢርኩባን፡ በኀልዮ፡ ወክቡታን፡ በምሥጣሬ።  ልዑላን፡ እምሰማየ፡ ሰማያት፡ ወዕሙቃን፡ እምቀላየ፡ ቀላያት።  ወስፉሐን፡ እም፡ አጽናፈ፡ አጽናፍ፡ አኮ፡ በኩፋሌ፡ አላ፡ በኁባሬ፡ አኮ፡ በተሌልዮ፡ አላ፡ በጽምረተ፡ ህላዌ።  ስብሐት፡ ለሥላሴሆሙ፡ ዘኢይዘረው፡ አኰቴት፡ ለድማሬሆሙ፡ ዘኢይቶሳሕ፡ ዕበይ፡ ለህላዌሆሙ፡ ዘኢይትከፈል፡ ለዓለመ፡ ዓለም።  አሜን፡ ወአሜን።  ተፈጸመ፡ ዘለፋሁ፡ ለአርዮስ፡ ዐላዊ፡ ዘበጽልሑተ፡ ልቡ፡ ጕሕላዊ፡ አሰረ፡ ሰይጣን፡ ተላዊ፡ ለመራዕየ፡ ከለባት፡ ኖላዊ፡ ዘነበበ፡ ጽርፈተ፡ ላዕለ፡ መለኮተ፡ ኢየሱስ፡ ገሊላዊ፡ ይቤ፡ ጊዮርጊስ፡ ሰግላዊ፡ ዘበሃይማኖቱ፡ ክርስቲያናዊ፡ ዘበሕገ፡ ሙሴ፡ ኦሪታዊ፡ ወዘበክርስቶስ፡ ወንጌላዊ፡ ዘበማኅተሙ፡ መስቀላዊ፡ ዘበተከንሶ፡ መርጡላዊ፡ ዘበቅብዐ፡ ጥምቀቱ፡ ናዝራዊ፡ ወበምግባሩሰ፡ ኃጥእ፡ ወዘማዊ፡ ስብሐት፡ ለእግዚአብሔር፡ ሕያው፡ ወማሕየዊ፡ ለዓለመ፡ ዓለም፡ አሜን፡ ወአሜን።  </ab>
            </div>
            <div type="textpart" subtype="chapter" xml:id="Chapter4">
               <label>Against Nestorius</label>
               <ab>
                  
                  
                  
                  
                  ምዕራፍ፡ ፬፡ ምንባብ፡ ዘጌና፡ ፩፡ በስመ፡ እግዚአብሔር፡ አብ፡ ጥንተ፡ ህላዌሁ፡ ዘኢይትረከብ።  ወኢይትኌለቍ፡ በሐሳብ፡ ወበስመ፡ ዋሕድ፡ ወልዱ፡ ዘህልው፡ ምስሌሁ፡ ዘእንበለ፡ ያስተርኢ፡ ስነ፡ አርዮብ፡ ወእም፡ ቅድመ፡ ይዕመቅ፡ ባሕረ፡ ናጌብ፡ ወበደኃሪ፡ መዋዕል፡ እማኅፀነ፡ ድንግል፡ ዘሠረፀ፡ እንበለ፡ ዘርዕ፡ ወሰብሳብ፡ በከመ፡ ውእቱ፡ የአምር፡ በዘዚአሁ፡ ጥበብ፡ ወበስመ፡ ጰራቅሊጦስ፡ መንፈሰ፡ ጽድቅ፡ ፈታኔ፡ አልባብ፡ ዘሀሎ፡ እም፡ ትካት፡ ኑኀ፡ ሰማያት፡ እንበለ፡ ይትረበብ፡ ወስፍሐ፡ ምድር፡ እንበለ፡ ይትረሀብ።  እም፡ ቅድመ፡ ይትአመር፡ ሠርቅ፡ ወዐረብ፡ ሰሜን፡ ወደቡብ፡ ኢመስዕ፡ ወኢአዜብ፡ ዘኢይትበሀል፡ ዝ፡ ቀዳማዊ፡ ወዝ፡ ካዕብ፡ ሥላሴ፡ ድሙር፡ ፈጣሬ፡ ኵሉ፡ ዓለም፡ በአሐቲ፡ ምክር፡ ወበአሐቲ፡ ንባብ።  ንጽሕፍ፡ እንከ፡ ዘለፋሁ፡ ለንስጥሮስ፡ ዘይቤ፡ ወልድ፡ ከመ፡ አሐዱ፡ እም፡ ነቢያት።  ወዝኬ፡ ውእቱ፡ ምክንያተ፡ ክህደቱ፡ አንበሩ፡ መጽሐፈ፡ ዕልወት፡ በመዋዕለ፡ ትካት፡ ታስሮስ፡ ወዲድሮስ፡ ኤጲስቆጶሳት፡ እንተ፡ ትብል፡ ከመ፡ ዝ፡ አሐዱ፡ ወልድ፡ ዘባሕርይ፡ ወአሐዱ፡ ዘበጸጋ።  ወሶበ፡ ተራከቦ፡ ወልደ፡ እግዚአብሔር፡ በውስተ፡ ዮርዳኖስ፡ ረሰዮ፡ አምላከ፡ ዘበጸጋ፡ ይብልዎ፡ ለኢየሱስ፡ ክርስቶስ።  ወረከቦ፡ ንስጥሮስ፡ ለዝንቱ፡ መጽሐፈ፡ እበድ፡ ውስተ፡ መዛግብተ፡ ስህተቶሙ፡ ለእሙንቱ፡ ኤጲስቆጶሳት፡ ሠምረ፡ ባቲ፡ በልቡ፡ ወአፍቀራ፡ በኅሊናሁ፡ ወባሕቱ፡ ኢያግሀደ፡ እስከ፡ አመ፡ ተሠይመ፡ ሊቀ፡ ጳጳሳት፡ ዘቍስጥንጥንያ።  ወበ፩፡ እመዋዕል፡ ኮነ፡ ጉባኤ፡ ለመሀይምናን፡ ከመ፡ ይንሥኡ፡ ቍርባነ፡ በዕለተ፡ በዓል።  ወመጽአት፡ አሐቲ፡ ብእሲት፡ እንተ፡ ኢነጽሐት፡ እም፡ ደመ፡ ትክቶሃ፡ በአፍቅሮ፡ ቤተክርስቲያን፡ ከመ፡ ትትመጠው፡ ቍርባነ።  ወርእዩ፡ ሕዝብ፡ እንዘ፡ ይትገሐሣ፡ ጽላሎተ፡ መንፈስቅዱስ፡ ከመ፡ መዐዝረ፡ ፀሐይ፡ ወአምጽእዋ፡ ሕዝብ፡ ወአቀምዋ፡ ቅድመ፡ ንስጥሮስ፡ ዘውእቱ፡ በትረያርክ።  ወይቤላ፡ ንስጥሮስ፡ ንግርኒ፡ ኦ፡ ብእሲቶ፡ ምንትኑ፡ ርኵስኪ፡ ወምንተኑ፡ ገበርኪ፡ እስከ፡ ነፍጸ፡ ጽላሎተ፡ መንፈስቅዱስ፡ እምኔኪ።  ወትቤሎ፡ ይእቲ፡ ብእሲት፡ አልቦ፡ ዘገበርኩ፡ አበሳ፡ ወኢምንተኒ።  ወባሕቱ፡ መጻእኩ፡ ዝየ፡ ምስለ፡ መሀይምናን፡ እንዘ፡ ኢይነጽሕ፡ እም፡ ደመ፡ ርኵስየ፡ በአፍቅሮ፡ ቤተክርስቲያን።  ተምዕዐ፡ ሊቀ፡ ጳጳሳት፡ ወአዘዘ፡ ይስቅልዋ፡ ቍልቍሊተ፡ እንዘ፡ ክሡት፡ ዕርቃነ፡ ሥጋሃ፡ ወይቤ፡ እመሰ፡ እግዚአብሔር፡ ተወልደ፡ እማርያም፡ በሥጋሃ፡ እፎኬ፡ እም፡ አስተታ፡ መንፈስቅዱስ፡ ለዛቲ፡ ብእሲት።  እመሰ፡ እግዚአብሔር፡ ተወልደ፡ እም፡ ብእሲት፡ እም፡ ተቀደሰ፡ ርኩሶን፡ ለኵሎን፡ አንስት፡ በእንቲአሃ፡ ለማርያም።  ወአዘዘ፡ ከመ፡ ይቅረቡ፡ ኀቤሃ፡ ኵሉ፡ ሕዝብ፡ ወይትፍኡ፡ ምራቆሙ፡ ውስተ፡ መካነ፡ ኀፍረታ፡ እንዘ፡ ይብሉ፡ ውጉዝ፡ ዘየአምን፡ ከመ፡ እግዚአብሔር፡ ተወልደ፡ እም፡ ብእሲት፡ በዝ፡ ሥጋ።  ርጉም፡ ዘየአምን፡ ከመ፡ እግዚአብሔር፡ ተወልደ፡ ወተፀውረ፡ በማኅፀነ፡ ሙላድ፡ ወተሳተፎሙ፡ ለሕፃናት፡ በተሴስዮ፡ ሐሊበ፡ አጥባት፡ ወበኵሉ፡ ሥርዓተ፡ ኀሪሶን፡ ለአንስት።  ወገብሩ፡ ሕዝብ፡ በከመ፡ አዘዞሙ።  ወሀሎ፡ አሜሃ፡ ዮሐንስ፡ ጠርዘቤጤር፡ ዘበትርጓሜሁ፡ ቀሲስ፡ ቀርበ፡ ኀቤሃ፡ ለብእሲት፡ ኵንንት።  ሰዓመ፡ በአፉሁ፡ በአፉሁ፡ ኀፍረተ፡ ሥጋሃ፡ እንዘ፡ ይብል፡ አንሰ፡ አአምን፡ ከመ፡ እግዚአብሔር፡ ተወልደ፡ እም፡ ብእሲት፡ በዝ፡ ሥጋ።  አንሰ፡ አአምን፡ ከመ፡ እግዚአብሔር፡ ተፀውረ፡ በማኅፀነ፡ ሙላድ።  አንሰ፡ አአምን፡ ከመ፡ እግዚአብሔር፡ ተሐፅነ፡ በሐሊበ፡ ድንግልና፡ ወተሳተፎሙ፡ ለሕፃናት፡ በሥርዓተ፡ ደቂቅ፡ ወፈጸመ፡ ኵሎ፡ ሕገ፡ ሰብእ፡ ዘእንበለ፡ ኃጢአት፡ ባሕቲታ።  ወሀለወት፡ ሥዕላ፡ ለማርያም፡ ውስተ፡ ገጸ፡ መካን፡ ዘቤተ፡ መቅደስ፡ ወጸውዐቶ፡ አፈ፡ ወርቅ፡ እንዘ፡ ትብል፡ ወበእንተዝ፡ ተሰምየ፡ ዮሐንስ፡ አፈ፡ ወርቅ።  በከመ፡ ያዕቆብ፡ ተሰምየ፡ እስራኤልሃ፡ በአፈ፡ እግዚአብሔር፡ ወከማሁ፡ ዮሐንስኒ፡ ተሰምየ፡ አፈ፡ ወርቅ፡ በአፈ፡ ሥዕላ፡ ለማርያም።  ወአነኒ፡ እብል፡ በእንቲአሁ፡ አማንኬ፡ አፈ፡ ወርቅ፡ ወአፈ፡ ዕንቍ፡ ዘኢኀፈረ፡ ስዒመ፡ አንቀጸ፡ ሥጋሃ፡ ለትክት፡ በእንተ፡ ፍቅረ፡ ልደተ፡ አምላክ፡ እም፡ ድንግል።  አማንኬ፡ አፈ፡ ጳዝዮን፡ ወአፈ፡ ባሕርይ፡ ዘያሠረግዋ፡ ለቤተ፡ ክርስቲያን፡ በምድራሳቲሁ።  አማንኬ፡ አፈ፡ መዓር፡ ወአፈ፡ ሶከር፡ ዘይሰቅዮሙ፡ ለመሀይምናን፡ በጣዕመ፡ ቃሉ።  አማንኬ፡ አፈ፡ አፈው፡ ወአፈ፡ ርኄ፡ ዘያስተፌሥሖሙ፡ ለአባግዐ፡ ምሥጢር፡ በመዐዛ፡ ትምህርቱ።  አማንኬ፡ አፈ፡ ሰይፍ፡ ወአፈ፡ መጥባሕት፡ ዘይመትር፡ ዐላውያነ፡ በሥልጣነ፡ ግዘቱ።  አማንኬ፡ ዓምድ፡ ዘኢያንቀለቅል፡ ወመሠረት፡ ዘኢይትነሠት።  አማንኬ፡ ሐመር፡ ዘኢይሰበር፡ እም፡ ትንሣኤ፡ መዋግድ፡ ወኖትያዊ፡ ዘይጸብት፡ ውስተ፡ ቀላየ፡ ሃይማኖት።  አማንኬ፡ ጥቅም፡ ዘኢይንሕል፡ ወማኅፈድ፡ ጽኑዕ፡ ቅድመ፡ ገጸ፡ ጸላዒ።  እንከሰ፡ ንንግር፡ ዘለፋሁ፡ ለንስጥሮስ፡ አኮኬ፡ ዘተመይጠ፡ እም፡ እበዱ፡ አላ፡ አግሀደ፡ መጽሐፈ፡ ዕልወቶሙ፡ ለታስሮስ፡ ወዲድሮስ፡ መምህራነ፡ እበድ፡ ወደረሰ፡ ባቲ፡ በዲበ፡ አትራኖስ።  እፈርህኬ፡ ከመ፡ እትናገር፡ ዘከመ፡ ይቤ፡ ወይርዕዳ፡ አብራክየ፡ እም፡ ዝክረ፡ ሃይማኖቱ፡ ሕስምት።  መሪረ፡ ኮነ፡ ለአፉየ፡ ከመ፡ ደመ፡ ዕጕስታር፡ ወፄኦ፡ ለአንፍየ፡ ከመ፡ አብድንተ፡ ከለባት፡ ግዱፋን።  ኮኖን፡ ለገበዋትየ፡ ከመ፡ ቅትረተ፡ ሐጻውንት፡ ርሱን።  ወለእገርየኒ፡ ከመ፡ ኪደተ፡ አፍሐም፡ ብቁጽ።  አደንገፆ፡ ለልብየ፡ ቃለ፡ አፉሁ፡ ዘምሉዕ፡ ጽርፈተ፡ ወአንሶጠጦ፡ ለሥዕርትየ፡ ትምህርተ፡ ሃይማኖቱ፡ ዘምኑን፡ በኀበ፡ ሰብእ፡ ወሰቆራር፡ በኀበ፡ እግዚአብሔር።  አንሰ፡ እም፡ ፈተውኩ፡ ከመ፡ እስዐም፡ አፉሁ፡ ለዮሐንስ፡ አፈ፡ ወርቅ፡ ዘሰዓመ፡ ኀፍረተ፡ ሥጋሃ፡ ለ፡ እንተ፡ ይውኅዛ፡ ደም።  ኀለየ፡ ቅድስናሃ፡ ለማርያም፡ ወላዲተ፡ አምላክ፡ ወኢኀለየ፡ በእንተ፡ ርኵሳ፡ ለትክት።  ኀለየ፡ በእንተ፡ ሥጋዌ፡ መለኮት፡ ወኢኀለየ፡ በእንተ፡ ኀሣረ፡ ርእሱ፡ እስመ፡ ጽሑፍ፡ በውስተ፡ ሕግ፡ ዘይብል።  እመቦ፡ ብእሲት፡ እንተ፡ ይውኅዛ፡ ደም፡ ወነበረት፡ እንዘ፡ ይትከዓዋ፡ ደም፡ እም፡ ነፍስታ፡ ሰቡዐ፡ መዋዕለ፡ ውእቱ፡ ዘትክቶሃ፡ ወኵሎ፡ ዘገሰሳ፡ ርክስ፡ ውእቱ፡ እስከ፡ ሰርክ።  ወኵሉ፡ ዘላዕሌሁ፡ ሰከበት፡ እንዘ፡ ትክት፡ ይእቲ፡ ርክስ፡ ውእቱ፡ ወኵሉ፡ ዘገሰሰ፡ ዐራታ፡ ይሕጽብ፡ አልባሲሁ፡ ወይትሐጸብ፡ ሥጋሁ፡ ወርኩስ፡ ውእቱ፡ እስከ፡ ሰርክ።  እስከ፡ ለገሲሰ፡ ዓራታ፡ ለትክት፡ ታረኵስ፡ ቅድስት፡ ኦሪት፡ እፎኬ፡ ለዘለከፎ፡ ነቅዐ፡ ደማ፡ አኮ፡ በአስተቃልሎ፡ ሕገ፡ ሙሴ፡ ዘገብረ፡ ዘንተ፡ ዮሐንስ፡ አላ፡ በቅንዐተ፡ ሃይማኖት።  አርኰሶ፡ ለንስጥሮስ፡ እም፡ ደመ፡ ርኵሶን፡ ለአንስት፡ ስዒሞቱ፡ ለዮሐንስ፡ ኮኖ፡ ዕሤተ፡ ተስፋ፡ ዘኢሐጸ፡ እም፡ ስዒመ፡ ከርሳ፡ ለማርያም፡ ወላዲተ፡ አምላክ፡ ወእም፡ ስዒመ፡ ከናፍሪሃ፡ እለ፡ ሰዓማሁ፡ ለአማኑኤል፡ በእንተ፡ ስዒመ፡ ኀፍረታ፡ ለብእሲት።  በከመ፡ ኢረኵሰ፡ ዘፈረ፡ ልብሱ፡ ለኢየሱስ፡ ሶበ፡ ገሰሰቶ፡ እንተ፡ ይውኅዛ፡ ደም፡ እስመ፡ ወጽአ፡ ኃይል፡ እምኔሁ፡ ወአይበሰ፡ ነቅዐ፡ ደማ፡ ከማሁ፡ ኢያርኰሶ፡ ለዮሐንስ፡ ስዒመ፡ አንቀጸ፡ ሥጋሃ፡ ለትክት፡ እስመ፡ ወጽአ፡ ኃይለ፡ ሃይማኖት፡ እም፡ አፉሁ፡ ወአይበሶ፡ ለውኂዘ፡ ፈለገ፡ ሙስና፡ ዘውእቱ፡ ትምህርተ፡ ንስጥሮስ፡ ዐላዊ።  ንትመየጥኬ፡ ኀበ፡ ነገረ፡ እበዲሁ፡ ለንስጥሮስ፡ ለእመ፡ ነገርናሁ፡ ንፈርህ፡ በእንተ፡ ቃለ፡ ጽርፈት፡ ዘወጽአ፡ እም፡ አፉሁ።  ለእመ፡ ኀደግናሁ፡ ይጸንዕ፡ ሥርወ፡ ትምህርቱ፡ ውስተ፡ ልበ፡ ጽቡሳነ፡ ኅሊና።  ስምዑ፡ ንንግርክሙ፡ ዜናሁ፡ ለንስጥሮስ፡ ርኵስ፡ ዘለብሳ፡ ለመርገም፡ ከመ፡ ልብስ፡ ወተአጽፋ፡ ከመ፡ ሞጣሕት፡ ዘዐጠቃ፡ ለኃጢአት፡ ከመ፡ ቅናት፡ ዘይቀንት፡ ዘልፈ፡ ዘቦአ፡ ሕምዘ፡ ግዘት፡ ከመ፡ ማይ፡ ውስተ፡ አማዑቱ፡ ወከመ፡ ቅብዕ፡ ውስተ፡ አእፅምቲሁ።  ወእምዝ፡ ተጋብኡ፡ በእንቲአሁ፡ ኤጲስቆጶሳት፡ ፪፻፡ በኤፌሶን፡ ወጸውዕዎ፡ ውስተ፡ ማኅበሮሙ፡ ወገሠጽዎ፡ በእንተ፡ ስሕተቱ፡ ወአግዘፈ፡ ልቦ፡ ወኢተመይጠ፡ እም፡ ክህደቱ፡ ወይቤ፡ እንበለ፡ ፍርሀት፡ ወልድ፡ ፩፡ ዘባሕርይ፡ ወ፩፡ ዘበጸጋ፡ ወሶበ፡ ተራከቦ፡ ወልደ፡ እግዚአብሐር፡ በውስተ፡ ዮርዳኖስ፡ ኮነ፡ አምላከ፡ በጸጋ፡ ይቤሎ፡ ለኢየሱስ፡ ክርስቶስ።  ወሰአልዎ፡ ኤጲስቆጶሳት፡ ከመ፡ ይትመየጥ፡ እም፡ ስህተቱ፡ ወአበዮሙ።  ወአውገዝዎ፡ ኀቢሮሙ፡ በአፈ፡ መንፈስቅዱስ፡ ወሰደድዎ፡ እም፡ ቤተክርስቲያን፡ ወአውገዙ፡ ኵሎ፡ ዘአምነ፡ በሃይማኖተ፡ ዚአሁ፡ ወኵሎ፡ ዘየሐውር፡ በሕሠመ፡ አምልኮቱ።  ወአንበርዎ፡ ውስተ፡ መንበረ፡ ጵጵስናሁ፡ ለመክስምያኖስ፡ ዘውእቱ፡ ቀናዒ፡ በእንተ፡ ሃይማኖት፡ ወቀዋሚሃ፡ ለቤተ፡ ክርስቲያን።  ወእም፡ ድኅረ፡ ሞተ፡ ንስጥሮስ፡ ሠምረ፡ መርቅያን፡ ንጉሥ፡ በሃይማኖቱ፡ ወመንግሥትሰ፡ ዘኢዚአሁ፡ እስመ፡ አፍቀረቶ፡ ብርክልያ፡ ወለተ፡ ንጉሥ፡ ወአንገሠቶ፡ ህየንተ፡ አቡሃ፡ አርቃድዮስ።  ወእማሰ፡ አውዶክስያ፡ ዘሰደደቶ፡ ለዮሐንስ፡ አፈ፡ ወርቅ፡ ዘሞተ፡ በስደት፡ በውስተ፡ ግዘት።  ወሠምረ፡ ንጉሥ፡ በሃይማኖተ፡ ንስጥሮስ፡ ዐላዊ።  ወፈቀደ፡ ይግበር፡ ማኅበረ፡ ከመ፡ ያስተጻንዓ፡ ለሃይማኖቱ፡ ርኵስት፡ ወኢያብሖ፡ እግዚአብሔር፡ ከመ፡ ይግበር፡ ፈቃዶ፡ ወአስተፋጠነ፡ ቀቲሎቶ፡ ለንስጥሮስ።  ወእምዝ፡ ሶበ፡ ተኀፍረ፡ ንጉሥ፡ በእንተ፡ ሞተ፡ ንስጥሮስ፡ ገብአ፡ ኀበ፡ ሃይማኖተ፡ ልዮን፡ ወአስተጋብአ፡ ሎቱ፡ ኤጲስቆጶሳተ፡ ፮፻፴ወ፮።  ወልዮንሰ፡ እንዘ፡ በደዌሁ፡ ሀሎ፡ እንተ፡ ባቲ፡ ይመውት።  ወዝ፡ ውእቱ፡ ሃይማኖቱ፡ ለንስጥሮስ፡ ርኩሰ፡ ከናፍር፡ ወርኩሰ፡ ሃይማኖት።  ይቤ፡ በቃለ፡ እበድ፡ ዘሰ፡ ተወልደ፡ እማርያም፡ ወልደ፡ ዮሴፍ፡ ውእቱ፡ ወሶበ፡ ተራከቦ፡ ወልደ፡ እግዚአብሔር፡ በውስተ፡ ዮርዳኖስ፡ ረሰዮ፡ አምላከ፡ በጸጋ።  ኦ፡ ንስጥሮስ፡ ስማዕ፡ ዘይቤ፡ ወንጌላዊ፡ ወከመዝ፡ ውእቱ፡ ልደቱ፡ ለኢየሱስ፡ ክርስቶስ፡ ሶበ፡ ፈሀራ፡ ዮሴፍ፡ ለእሙ፡ ማርያም፡ ዘእንበለ፡ ይቅረባ፡ ተረክበት፡ ፅንስተ፡ እመንፈስቅዱስ፡ እስመ፡ ጻድቅ፡ ውእቱ፡ ዮሴፍ፡ ወኢፈቀደ፡ ያስተዋድያ፡ አብደረ፡ ይኅድጋ፡ ጽሚተ።  ወእንዘ፡ ዘንተ፡ ይኄሊ፡ ናሁ፡ አስተርአዮ፡ መልአከ፡ እግዚአብሔር፡ ለዮሴፍ፡ ወይቤሎ፡ ዮሴፍ፡ ወልደ፡ ዳዊት፡ ኢትፍራህ፡ ነሢኦታ፡ ለማርያም፡ ፍህርትከ።  እስመ፡ ዘይትወለድ፡ እምኔሃ፡ እመንፈስቅዱስ፡ ውእቱ።  ወናሁ፡ ትወልድ፡ ወልደ፡ ወትሰምዮ፡ ስሞ፡ ኢየሱስሃ፡ እስመ፡ ውእቱ፡ ያድኅኖሙ፡ ለሕዝቡ፡ እም፡ ኃጢአቶሙ፡ ወዝ፡ ኵሉ፡ ዘኮነ፡ ከመ፡ ይብጻሕ፡ ቃለ፡ እግዚአብሔር፡ ዘይትፌጸም፡ ዘነበበ፡ በአፈ፡ ነቢይ፡ ዘይቤ፡ ናሁ፡ ድንግል፡ ትፀንስ፡ ወትወልድ፡ ወልደ፡ ወይሰምዩ፡ ስሞ፡ አማኑኤል፡ ዘበትርጓሜሁ፡ እግዚአብሔር፡ ምስሌነ።  ሉቃስኒ፡ ይቤ፡ ወበሳድስ፡ ወርኅ፡ ተፈነወ፡ ገብርኤል፡ መልአክ፡ እም፡ ኀበ፡ እግዚአብሔር፡ ሀገረ፡ ገሊላ፡ እንተ፡ ስማ፡ ናዝሬት፡ ኀበ፡ ድንግል፡ እንተ፡ ተፍህረት፡ ለብእሲ፡ ዘስሙ፡ ዮሴፍ፡ ዘእም፡ ቤተ፡ ዳዊት፡ ወስማ፡ ለይእቲ፡ ድንግል፡ ማርያም።  ቦአ፡ መልአክ፡ ኀቤሃ፡ ወይቤላ፡ ተፈሥሒ፡ ፍሥሕት፡ እግዚአብሔር፡ ምስሌኪ፡ ወቡሩክት፡ አንቲ፡ እም፡ አንስት።  ወርእያ፡ ደንገፀት፡ እም፡ ቃሉ፡ ወትቤሎ፡ እፎኑ፡ ዘከመዝ፡ አምኃ፡ ከመ፡ ዝኑ፡ እንጋ፡ ይትአምኁ።  ወይቤላ፡ መልአክ፡ ኢትፍርሂ፡ ማርያም፡ እስመ፡ ረከብኪ፡ ሞገሰ፡ በኀበ፡ እግዚአብሔር።  ወናሁ፡ ትፀንሲ፡ ወትወልዲ፡ ወልደ፡ ወትሰምዪዮ፡ ስሞ፡ ኢየሱስ፡ ውእቱ፡ ዐቢይ፡ ወይሰመይ፡ ወልደ፡ እግዚአብሔር፡ ልዑል፡ ወይሁቦ፡ እግዚአብሔር፡ አምላክ፡ መንበረ፡ ዳዊት፡ አቡሁ፡ ወይነግሥ፡ ለቤተ፡ ያዕቆብ፡ ለዓለም፡ ወአልቦ፡ ማኅለቅት፡ ለመንግሥቱ።  ወትቤሎ፡ ማርያም፡ ለመልአክ፡ እፎ፡ ይከውነኒ፡ ዝንቱ፡ እንዘ፡ ኢየአምር፡ ብእሴ።  አውሥኣ፡ መልአክ፡ ወይቤላ፡ መንፈስቅዱስ፡ ይመጽእ፡ ላዕሌኪ፡ ወኃይለ፡ ልዑል፡ ይጼልለኪ።  ወዘኒ፡ ይትወለድ፡ እምኔኪ፡ ቅዱስ፡ ውእቱ፡ ወይሰመይ፡ ወልደ፡ እግዚአብሔር፡ ልዑል።  ስማዕ፡ ኦ፡ ንስጥሮስ፡ ዐላዊ፡ ለእመሁ፡ ክርስቲያናዊ፡ አንተ፡ እመን፡ በወንጌላውያን።  ወእመሰ፡ ኢኮንከ፡ ክርስቲያናዌ፡ አንተ፡ ይኄይሰከ፡ ኢተጠምቆ፡ እም፡ ታርኩስ፡ ቤተ፡ መቅደሱ፡ ለእግዚአ፡ ብሔር፡ በሃይማኖትከ፡ ጽይእት፡ በከመ፡ ይቤ፡ ጳውሎስ፡ በእንተ፡ ሰብእ፡ ዕብራውያን፡ ወሎሙሰ፡ ኢበቍዖሙ፡ ቃል፡ ዘሰምዑ፡ እስመ፡ ኢተቶስሐ፡ ልቦሙ፡ በሃይማኖት።  ለእመ፡ ኢበቍዖሙ፡ ለሕዝበ፡ እግዚአብሔር፡ ዐቂበ፡ ሕገ፡ ሙሴ፡ ዘእንበለ፡ አሚን፡ በወልደ፡ እግዚአብሔር፡ እፎ፡ እንከ፡ ለከ፡ ይበቍዐከ፡ ለሮማዊ፡ ቈላፍ፡ ወክፍቱር፡ እም፡ ሥርወ፡ አረሚ፡ ፍጥረትከ፡ ተሰምዮ፡ ክርስቲያናዊ፡ ባሕቲታ፡ ዘእንበለ፡ ሃይማኖተ፡ ክርስቶስ፡ በከመ፡ ይቤ፡ ጳውሎስ፡ ወማኅለቅቱሰ፡ ለጽድቅ፡ አሚን፡ በክርስቶስ።  ወአንተሰ፡ ተመሰልከ፡ ተክለ፡ ዘእንበለ፡ ውኂዝ፡ ወዐዘቅተ፡ ዘእንበለ፡ ማይ።  ንጉሠ፡ ዘእንበለ፡ ጌራ፡ መንግሥት፡ ሐራዌ፡ ዘእንበለ፡ ንዋየ፡ ሐቅል፡ ደመና፡ ዘእንበለ፡ ዝናም፡ ወሰዊተ፡ ዘእንበለ፡ መስለብት፡ አበ፡ ዘእንበለ፡ ሀብተ፡ ሲሳይ፡ ወእመ፡ ዘእንበለ፡ አጥባዕት፡ ንድቀ፡ ዘእንበለ፡ ተድባብ፡ ወኆኅተ፡ ዘእንበለ፡ ማዕፆ።  መርዓዌ፡ ዘእንበለ፡ አክሊል፡ ወመርዓተ፡ ዘእንበለ፡ ባዝግና፡ ካህነ፡ ዘእንበለ፡ ኤፉድ፡ ምሥዋዐ፡ ዘእንበለ፡ ቍርባን፡ ኖትያዌ፡ ዘእንበለ፡ ሥርዓተ፡ ሐመር፡ ወምሥያጣዌ፡ ዘእንበለ፡ ንዋይ፡ ሠረገላዌ፡ ዘእንበለ፡ ድርዐ፡ ሐጺን፡ ወፈረሳዌ፡ ዘእንበለ፡ ኵያንው።  እፎ፡ ተኀረይከ፡ ለጵጵስና፡ ዘኢተቀደስከ፡ በማኅተመ፡ ክርስትና፡ እፎ፡ ተኀረይከ፡ ለተክህኖ፡ ዘኢተሠርጐከ፡ በተአምኖ።  ኦ፡ ንስጥሮስ፡ ታስሮስ፡ ኀደገ፡ ለከ፡ ዕልወቶ፡ ወዲድሮስ፡ አስተሳተፈከ፡ በእበዱ።  ኦ፡ ንስጥሮስ፡ ሲኦል፡ ሐፀነተከ፡ በአጥባቲሃ፡ ወገሃነም፡ አልሐቀተከ፡ በሐሊበ፡ ሙስናሃ።  ቤልሆር፡ ለብሰከ፡ ከመ፡ ልብስ፡ ወአንተኒ፡ ተዐጸፍኮ፡ ከመ፡ ሞጣሕት።  አርዌ፡ ምድር፡ ዘአስሐታ፡ ለሔዋን፡ ወደየ፡ ሕምዘ፡ ውስተ፡ አፉከ፡ ወአንተኒ፡ ቀነትኮ፡ ከመ፡ ቅናት።  ቃለ፡ ታስሮስ፡ ወዲድሮስ፡ ሆኮ፡ ለከርሥከ፡ ከመ፡ እንተ፡ ማሕምም።  ፀነስከ፡ በጻዕር፡ ወወለድከ፡ ኃጢአተ፡ ግበ፡ ከረይከ፡ ወደኀይከ፡ ወወደቀ፡ ውስቴቱ፡ ወኢተንሣእከ።  ሕምዘ፡ አፍዖትኑ፡ ነቅዐ፡ እም፡ ሐቌ፡ አቡከ፡ ወአርዌ፡ ምድርኑ፡ ቦአ፡ ውስተ፡ ማኅፀነ፡ እምከ፡ ከለባትኑ፡ ሐፀኑከ፡ በሐሊብ፡ ርኩስ፡ ወመራዕየ፡ አሕርውኑ፡ አልሐቁከ፡ ውስተ፡ ጽቡረ፡ ምዕኖ፡ ዘያንገረግሩ፡ ውስቴቱ።  ቈናጽልኑ፡ ገብሩ፡ በዓለ፡ አመ፡ ዕለተ፡ ኅርሳ፡ ለእምከ፡ ወሚመ፡ ተኵላተ፡ ዐረብ፡ አመ፡ ዕለተ፡ ሙላድከ።  ርኵስት፡ ይእቲ፡ ሰዓት፡ እንተ፡ ባቲ፡ ተፀነስከ፡ ርግምት፡ ይእቲ፡ ዕለት፡ እንተ፡ ባቲ፡ ተወለድከ።  ኦ፡ ንስጥሮስ፡ እፎ፡ ደፈርከ፡ ከመ፡ ትበሎ፡ ለወልደ፡ እግዚአብሔር፡ ወልደ፡ ዮሴፍ፡ ወመነ፡ ትብሎ፡ ለአምላከ፡ ነቢያት፡ ከመ፡ ፩፡ እም፡ ነቢያት።  አነክር፡ ትዕግሥቶ፡ ለእግዚአብሔር፡ እፎኬ፡ ዘኢተሰጠት፡ ምድር፡ ዘትከይዳ፡ ከመ፡ ተሐጥከ፡ ሶበ፡ ትትናገር፡ ዘንተ።  እፎኬ፡ ዘኢንሕሉ፡ ምጽናዓተ፡ ሰማያት፡ ወዘኢያንቀልቀሉ፡ መሠረታተ፡ አውግር፡ ከመ፡ ይድብዩከ፡ ሶበ፡ ትትናገር፡ ዘንተ።  እፎኬ፡ ዘኢፈልሑ፡ አብሕርተ፡ ገሃነም፡ ወዘኢዐርጉ፡ አንቅዕተ፡ ሲኦል፡ ከመ፡ ያስጥሙከ።  እፎኬ፡ አርመመ፡ ሚካኤል፡ ዐቃቢሃ፡ ለቤተክርስቲያን፡ ሶበ፡ ትትናገር፡ ዘንተ።  እፎኬ፡ አርመመ፡ ገብርኤል፡ ዘአሐሰውከ፡ ስብከቶ፡ ዘይቤላ፡ ለማርያም፡ መንፈስቅዱስ፡ ይመጽእ፡ ላዕሌኪ፡ ወኃይለ፡ ልዑል፡ ይጼልለኪ፡ ወዘኒ፡ ይትወለድ፡ እምኔኪ፡ ቅዱስ፡ ውእቱ፡ ወይሰመይ፡ ወልደ፡ ልዑል።  ወአንተሰ፡ ሜጥኮ፡ በግዕዝከ፡ ኀበ፡ ዘርዐ፡ ሙላድ፡ ለትሠሮ፡ ሙላድከ፡ እም፡ ገጸ፡ ምድር፡ ወይደምሰስ፡ ስምከ፡ እመጽሐፈ፡ ሕይወት።  ዝ፡ መርገም፡ አኮ፡ ለከ፡ ለባሕቲትከ፡ አላ፡ ለኵሎሙ፡ ለእለ፡ የአምኑ፡ በሃይማኖትከ።  ሰማዕነ፡ ዜና፡ በእንተ፡ ደቂቅከ፡ ከመ፡ ይብልዋ፡ ለማርያም፡ ወላዲተ፡ መድኅን፡ ወኢይብልዋ፡ ወላዲተ፡ አምላክ።  ወለወልዳሂ፡ ይቤልዎ፡ ከመ፡ ፩፡ እም፡ ነቢያት።  በመኑኬ፡ ያስተማስልዎ፡ እለ፡ ይቤልዎ፡ ከመ፡ ፩፡ እም፡ ነቢያት።  በአዳምኑ፡ ዘወጽአ፡ እም፡ ገነተ፡ ተድላ፡ በዐሊወ፡ ትእዛዙ፡ ለእግዚአብሔር።  ወሚመ፡ በአቤል፡ ዘኢኮነ፡ ክዕወተ፡ ደሙ፡ ለቤዛ፡ ብዙኃን።  በሄኖክኑ፡ ዘነሥአ፡ ብእሲተ፡ እንተ፡ ስማ፡ እድኒ፡ ወወለደቶ፡ እምኔሃ፡ ለማቱሳላ፡ በሩካቤ፡ ሥጋ፡ ወሚመ፡ በኖኅ፡ ዘገብረ፡ ሎቱ፡ መስቀረ፡ እም፡ ፍርሀተ፡ አይኅ።  ድኅነ፡ በእንተ፡ ኂሩቱ፡ ምስለ፡ ብእሲቱ፡ ወደቂቁ፡ ወአንስትያ፡ ደቂቁ፡ ወኢያድኀኖሙ፡ ለኃጥአን፡ በከመ፡ ክርስቶስ፡ አድኀነ።  ዓዲመ፡ በመኑ፡ ያስተማስልዎ፡ በአብርሃምኑ፡ ዘክህደ፡ በእንተ፡ ሳራ፡ ከመ፡ ኢኮነቶ፡ ብእሲቶ፡ እም፡ ፍርሀተ፡ ፈርዖን፡ ንጉሠ፡ ግብጽ፡ ወሚመ፡ በይስሐቅ፡ ወልዱ፡ ዘክህደ፡ ውእቱሂ፡ በእንተ፡ ርብቃ፡ ከመ፡ ኢኮነቶ፡ ብእሲቶ፡ እም፡ ፍርሀተ፡ አቤሜሌክ፡ ንጉሠ፡ ጌራራ።  ወዓዲመ፡ በመኑ፡ ያስተማስልዎ፡ ከመ፡ ፩፡ እም፡ ነቢያት።  በያዕቆብኑ፡ ዘነሥአ፡ ሎቱ፡ ክልዔ፡ አንስትያ፡ አዋልዲሁ፡ ለላባ፡ ልያሃ፡ ወራሔልሃ፡ ወገብረ፡ ሎቱ፡ ክልዔ፡ ዕቁባተ፡ አእማቲሆን፡ ባላሃ፡ ወዘለፋሃ፡ ወሚመ፡ በዮሴፍ፡ ወልዱ፡ ዘአውሰበ፡ ወለቶ፡ ለጴጥፋራ፡ ሣውዕ፡ ዘኤልዩጶሊስ፡ ዘውእቱ፡ ካህነ፡ አማልክት።  ዓዲመ፡ በመኑ፡ ያስተማስልዎ፡ ከመ፡ ፩፡ እም፡ ነቢያት፡ በሙሴ፡ ዘይበሎ፡ እግዚአብሔር፡ ሑር፡ ተወሰክ፡ ኀበ፡ ሕዝብከ፡ ወዕርግ፡ ኀበ፡ ደብረ፡ ናባው፡ ዘሞአብ፡ ወሙት፡ በህየ፡ እስመ፡ ኢቀደስክሙኒ፡ በኀበ፡ ማየ፡ ቅስት።  ወሚመ፡ በአሮን፡ ዘገብረ፡ ስብኮ፡ ዘላህም፡ ወይቤ፡ ናሁ፡ አማልክቲከ፡ እስራኤል።  ዓዲመ፡ በመኑ፡ ያስተማስልዎ፡ ከመ፡ ፩፡ እም፡ ነቢያት፡ በዳዊትኑ፡ ዘአበሰ፡ አበሳ፡ ዘለሞት፡ በብእሲተ፡ ኦርዮ፡ ዘአቅተለ፡ ኪያሁኒ።  ወሚመ፡ በሰሎሞን፡ ወልዱ፡ ዘ፮፻፡ አንስትያሁ፡ ወ፫፻፡ ዕቁባቲሁ፡ ዘነሥአ፡ እምነ፡ ኵሉ፡ አዋልደ፡ ነገሥት፡ አሕዛብ፡ እስከ፡ አትለዋሁ፡ ድኅረ፡ አማልክተ፡ አበዊሆን።  ወዓዲመ፡ በመኑ፡ ታስተማስልዎ፡ ከመ፡ ፩፡ እም፡ ነቢያት፡ በኤልያስኑ፡ ዘጐየ፡ እም፡ ገጸ፡ ኤልዛቤል፡ ወይቤ፡ ኮንየ፡ እንከሰ፡ እግዚኦ፡ ከመ፡ እሙት፡ እስመ፡ ኢይኄይስ፡ እምነ፡ አበውየ፡ ወሚመ፡ በኤልሳዕ፡ ረድኡ፡ ዘአፀወ፡ ኆኅተ፡ ቤቱ፡ እም፡ ፍርሀተ፡ ላእከ፡ ንጉሠ፡ እስራኤል፡ እስመ፡ ይቤ፡ ንጉሥ፡ ሕያው፡ እግዚአብሔር፡ ከመ፡ ኢይበይት፡ ዮም፡ ርእሱ፡ ለኤልሳዕ፡ ዲበ፡ ክሳዱ።  ወዓዲመ፡ በመኑ፡ ያስተማስልዎ፡ ከመ፡ ፩፡ እም፡ ነቢያት፡ በኢሳይያስኑ፡ ዘይቤ፡ በእንተ፡ ርእሱ፡ እስመ፡ ርኩስ፡ ከናፍርየ፡ ወማእከለ፡ አሕዛብ፡ ዘርኩስ፡ ከናፍሪሆሙ፡ ሀሎኩ፡ አነ።  ወሚመ፡ በኤርምያስ፡ ዘአስተብቍዖ፡ ለሰዴቅያስ፡ ከመ፡ ኢይሚጦ፡ ውስተ፡ ዐዘቅት፡ ዓምዓም።  ፳፫፡ ወዓዲመ፡ በመኑ፡ ያስተማስልዎ፡ ከመ፡ ፩፡ እም፡ ነቢያት፡ በነቢያተ፡ ፋርስኑ፡ ዘፄወዎሙ፡ ስልምናሶር፡ ወሚመ፡ በነቢያተ፡ ባቢሎን፡ እለ፡ ቀነዮሙ፡ ናቡከደነጾር፡ ዘወድቁ፡ ውስተ፡ ፄዋዌ፡ በኃጢአተ፡ አበዊሆሙ፡ ወነበሩ፡ ማእከለ፡ ርኵሶሙ፡ ለአሕዛብ።  ዓዲመ፡ በመኑ፡ ያስተማስልዎ፡ ከመ፡ ፩፡ እም፡ ነቢያት፡ በዮሐንስኑ፡ መጥምቅ፡ ዘለሊሁ፡ ስምዐ፡ ኮነ፡ በእንተ፡ ኢየሱስ፡ ክርስቶስ፡ እንዘ፡ ይብል፡ ይመጽእ፡ እም፡ ድኅሬየ፡ ዘይጸንዐኒ፡ ዘኢይደልወኒ፡ እፍታሕ፡ ቶታነ፡ አሣእኒሁ፡ እም፡ እገሪሁ።  ወሶበ፡ ርእዮኒ፡ አንጸረ፡ ወይቤ፡ ነዋ፡ በግዑ፡ ለእግዚአብሔር፡ ዘየአትት፡ ኃጢአተ፡ ዓለም፡ ዝ፡ ውእቱ፡ ዘእቤለክሙ፡ አነ፡ በእንቲአሁ፡ ይመጽእ፡ እም፡ ድኅሬየ፡ ዘሀሎ፡ እም፡ ቅድሜየ፡ እስመ፡ እም፡ ቅድሜየ፡ ውእቱ።  በልደትሰኬ፡ በሥጋ፡ ቀደሞ፡ ዮሐንስ፡ ለኢየሱስ፡ ፮፡ አውራኀ።  ወበእንተ፡ ልደቱ፡ ዘእም፡ አብ፡ ይቤ፡ ይመጽእ፡ እም፡ ድኅሬየ፡ ዘሀሎ፡ እም፡ ቅድሜየ፡ እስመ፡ እም፡ ቅድሜየ፡ ውእቱ።  በእንተ፡ ኃጣውአ፡ ነቢያትኒ፡ ዘዘከርነ፡ ቦ፡ እለ፡ በዐሊወ፡ ትእዛዝ፡ ወቦ፡ እለ፡ በሩካቤ፡ ሥጋ፡ ዘበሕግ።  ወቦ፡ እለ፡ በዝሙት።  ወቦ፡ እለ፡ በኢያድኅኖ፡ ባዕዳን፡ ዘእንበለ፡ ርእሶሙ።  ወቦ፡ እለ፡ በፍርሀተ፡ ኵነኔ።  ዘንተ፡ ኵሎ፡ ዘዘከርነ፡ አኮ፡ ከመ፡ ንዝልፎሙ፡ እስመ፡ ምሕረተ፡ እግዚአብሔር፡ ምስሌሆሙ።  አላ፡ ከመ፡ ናዑቅ፡ ከመ፡ አልቦ፡ ሰብእ፡ ዘእንበለ፡ ኃጢአት፡ ኢነቢይ፡ ወኢሐዋርያ፡ ዘእንበለ፡ ኢየሱስ፡ ክርስቶስ፡ ባሕቲቱ፡ ዘኢተረክበ፡ ሐሰት፡ ውስተ፡ አፉሁ፡ ወኢትዕግልት፡ ውስተ፡ እዴሁ፡ ኢርስሐት፡ ውስተ፡ ሥጋሁ፡ ወኢጽልሑት፡ ውስተ፡ ሕሊናሁ፡ በከመ፡ ይቤ፡ በመዝሙር፡ ወአሠምሮ፡ ለእግዚአብሔር፡ እም፡ ላህም፡ ጣዕዋ፡ ዘኢያብቈለ፡ ቀርነ፡ ወጽፍረ።  ወአሠምሮ፡ ለእግዚአብሔር፡ ይተረጐም፡ በሥምረተ፡ አብ፡ ኀበ፡ ሡዐተ፡ ወልዱ፡ ወጣዕዋ፡ ይተረጐም፡ በቅድስት፡ ድንግል፡ ዘወለደቶ፡ ለመግዝዕ፡ ዘአልቦ፡ ትዕግልት፡ ውስተ፡ እዴሁ፡ ወኢቀርነ፡ ትዕቢት፡ ውስተ፡ ድማሁ።  መጽአ፡ ይጠባሕ፡ ከመ፡ በግዕ፡ ወከመ፡ በግዕ፡ ዘኢይነብብ፡ በቅድመ፡ ዘይቀርፆ፡ ከማሁ፡ ኢከሠተ፡ አፉሁ፡ በሕማሙ።  አማንኬ፡ ኢየሱስ፡ ክርስቶስ፡ አምላክ፡ ዘእንበለ፡ ዐመፃ፡ ወሰብእ፡ ዘእንበለ፡ ኃጢአት።  በግዕ፡ ንጹሕ፡ ዘእንበለ፡ ርስሐት፡ ወላህም፡ መግዝዕ፡ ዘእንበለ፡ ነውር።  ኅብስት፡ እፉይ፡ ዘእንበለ፡ ግማኔ፡ ወሞጻሕተ፡ ወይን፡ ጽሩይ፡ ዘእንበለ፡ ጣሕል።  ዕጣን፡ ውኩፍ፡ ወስኂን፡ ዘያንጸበርቅ።  ካህን፡ ዘእንበለ፡ ጌጋይ፡ ዘያስተሠሪ፡ ኃጣውአ፡ ሕዝብ።  ንጉሥ፡ ዘኢያደሉ፡ ለገጽ፡ ኢለባዕል፡ ወኢለገጸ፡ ነዳይ።  እፎኬ፡ ይሰምይዎ፡ አምላከ፡ በጸጋ።  ምንተኬ፡ አዕበይዎ፡ እም፡ ነቢያት፡ እስመ፡ ለሙሴኒ፡ ይቤሎ፡ እግዚአብሔር፡ ረሰይኩከ፡ አምላኮ፡ ለፈርዖን፡ ወአሮን፡ እኁከ፡ ይኩን፡ ለከ፡ ነቢየ።  ወበእንተ፡ ነቢያትኒ፡ ይቤ፡ አንሰ፡ እቤ፡ አማልክት፡ አንትሙ፡ ወደቂቀ፡ ልዑል፡ ኵልክሙ።  በእንተ፡ ሐዋርያትኒ፡ ይቤ፡ እግዚአብሔር፡ ቆመ፡ በማእከለ፡ አማልክት፡ ወይኴንን፡ በማኅበረ፡ አማልክት።  ዘንተ፡ ይቤ፡ በእንተ፡ ዘቆመ፡ ወልድ፡ ማእከለ፡ አርዳኢሁ፡ በዊኦ፡ እንተ፡ ዕፅው፡ ኆኅት፡ በምሴተ፡ እሑድ፡ እንተ፡ ባቲ፡ ተንሥአ።  ፳፮፡ ወበእንተ፡ ሰመዮ፡ ወልደ፡ እግዚአብሔርኒ፡ ዘበጸጋ፡ ይቤሎ፡ እግዚአብሔር፡ ለፈርዖን፡ ፈንዎሙአ፡ ለሕዝብየ፡ እስመ፡ ወልድየ፡ ውእቱ፡ ወበኵርየ፡ እስራኤል።  ወእመሰ፡ አበይከ፡ ፈንዎቶሙ፡ እቀትሎ፡ ለወልድከ፡ ዘበኵርከ።  እግዚእነሂ፡ ይቤ፡ በወንጌል፡ አነሂ፡ አቡክሙ፡ ወአቡየሂ፡ አቡክሙ።  ዮሐንስኒ፡ ይቤ፡ ለእለሰ፡ ተወክፍዎ፡ ወሀቦሙ፡ ሥልጣነ፡ ውሉደ፡ እግዚአብሔር፡ ይኩኑ፡ እለ፡ አምኑ፡ በስሙ፡ እለ፡ ኢኮኑ፡ እምነ፡ ዘደም፡ ወኢእምነ፡ ፈቃድ፡ እም፡ ፍትወት፡ ዘሥጋ፡ ወኢእም፡ ሥምረተ፡ ብእሲ፡ ወብእሲት፡ አላ፡ እም፡ እግዚአብሔር፡ ተወልዱ።  ጴጥሮስኒ፡ ይቤ፡ ይትባረክ፡ እግዚአብሔር፡ ዘወለደነ፡ በብዝኀ፡ ምሕረቱ፡ ወለተስፋ፡ እንተ፡ ባቲ፡ ነሐዩ፡ በተንሥኦቱ፡ ለእግዚእነ፡ ኢየሱስ፡ ክርስቶስ።  ጳውሎስኒ፡ ይቤ፡ ወከመሰ፡ ውሉድ፡ አንትሙ፡ ናሁ፡ ፈነወ፡ እግዚአብሔር፡ መንፈሰ፡ ወልዱ፡ ውስተ፡ ልብክሙ፡ ዘይጸርሕ፡ ወይብል፡ አባ፡ ወአቡየ።  ወካዕበ፡ ይቤ፡ ጳውሎስ፡ እስመ፡ ኵሎሙ፡ እለ፡ ይገብሩ፡ ዘመንፈሰ፡ እግዚአብሔር፡ ውሉደ፡ እግዚአብሔር፡ እሙንቱ።  ወአኮ፡ መንፈሰ፡ ቅኔ፡ ዘነሣእክሙ፡ በዘትፈርሁ፡ አላ፡ ነሣእክሙ፡ መንፈሰ፡ ውሉድ፡ በዘትጼውዕዎ፡ ለአቡክሙ፡ እስመ፡ መንፈስ፡ ዘምስለ፡ ነፍስትነ፡ ሰማዕትነ፡ ከመ፡ ውሉደ፡ እግዚአብሔር፡ ንሕነ።  ወእም፡ ከመሰ፡ ውሉዱ፡ ወራስያኒሁ፡ ለእግዚአብሔር፡ ንሕነ፡ ወመዋርስቲሁ፡ ለክርስቶስ፡ ንሕነ።  ካዕበ፡ ይቤ፡ ዮሐንስ፡ በውስተ፡ መልእክቱ፡ አኃዊነ፡ ንትፋቀር፡ በበይናቲነ፡ እስመ፡ ተፋቅሮ፡ እም፡ እግዚአብሔር፡ ውእቱ።  ወኵሉ፡ ዘይትፋቀር፡ እም፡ እግዚአብሔር፡ ውእቱ፡ ተወልደ።  ናሁኬ፡ ነገርናክሙ፡ በእንተ፡ እለ፡ ተሰምዩ፡ ውሉደ፡ እግዚአብሔር፡ በጸጋ፡ ወበእንተሂ፡ እለ፡ ተሰምዩ፡ አማልክተ፡ በሀብተ፡ መንፈስቅዱስ።  ዳዊትኒ፡ ይቤ፡ አምጽኡ፡ ለእግዚአብሔር፡ ውሉደ፡ አማልክት።  አምጽኡ፡ ለእግዚአብሔር፡ ዕጕለ፡ ሐራጊት።  ትብል፡ ቅድስት፡ ኦሪት፡ አማልክተ፡ ኢትሕሚ፡ ለመኰንነ፡ ሕዝብከ፡ እኪተ፡ ኢትበሎ።  ወእግዚእነሂ፡ ይቤ፡ በቃለ፡ ኪዳን፡ ዘፈጠርከ፡ ኅሊናተ፡ ርቱዐተ፡ ለእለ፡ የአምኑ፡ ብከ፡ ትሁብ፡ ከመ፡ እም፡ ሰብእ፡ ይኩኑ፡ አማልክተ።  ናሁኬ፡ ነገርናከ፡ ኦ፡ አብድ፡ በእንተ፡ እለ፡ ተሰምዩ፡ አማልክተ፡ በጸጋ፡ ወበእንተሂ፡ እለ፡ ተሰምዩ፡ ውሉደ፡ እግዚአብሔር፡ በሀብተ፡ መንፈስቅዱስ፡ እለ፡ በብሉይኒ፡ ወእለ፡ በሐዲስኒ።  ወበእንተሰ፡ ከዊነ፡ ወልደ፡ እግዚአብሔር፡ ዘበህላዌ፡ ኅድጉ፡ ሎቱ፡ ለኢየሱስ፡ ክርስቶስ።  ተኀፈርኬ፡ ኦ፡ ንስጥሮስ፡ ዘትብሎ፡ ለወልደ፡ እግዚአብሔር፡ ወልደ፡ ዮሴፍ፡ ውእቱ።  ናሁኬ፡ ይጸርሕ፡ አቡሁ፡ እንዘ፡ ይብል፡ ዝንቱ፡ ውእቱ፡ ወልድየ፡ ዘአፈቅር፡ ወሎቱ፡ ስምዕዎ።  ተኀፈርኬ፡ ኦ፡ ንስጥሮስ፡ ዘትብሎ፡ ለወልደ፡ አምላክ፡ ተወልደ፡ በሩካቤ።  ናሁኬ፡ ይኬልሕ፡ ኢሳይያስ፡ እንዘ፡ ይከውን፡ ስምዐ፡ በእንተ፡ ልደቱ፡ ወይቤ፡ ናሁ፡ ድንግል፡ ትፀንስ፡ ወትወልድ፡ ወልደ፡ ወወሊዳ፡ ትሰምዮ፡ ስሞ፡ አማኑኤል።  ተኀፈርኬ፡ ኦ፡ ንስጥሮስ፡ ዘትብሎ፡ ለአማኑኤል፡ ተፀንሰ፡ በዘርዐ፡ ብእሲ።  ናሁኬ፡ ይነግር፡ በእንቲአሁ፡ ዳዊት፡ ነቢይ፡ እንዘ፡ ይብል፡ ይወርድ፡ ከመ፡ ጠል፡ ውስተ፡ ፀምር፡ ወከመ፡ ነጠብጣብ፡ ዘያንጠበጥብ፡ ዲበ፡ ምድር።  ወይሠርፅ፡ ጽድቅ፡ በመዋዕሊሁ፡ ወብዙኅ፡ ሰላም፡ እስከ፡ የኀልፍ፡ ወርኅ።  ወይኴንን፡ እም፡ ባሕር፡ እስከ፡ ባሕር፡ ወእም፡ አፍላግ፡ እስከ፡ አጽናፈ፡ ዓለም።  ይገንዩ፡ ቅድሜሁ፡ ኢትዮጵያ።  ወጸላዕቱሂ፡ ሐመደ፡ ይቀምሑ።  ወዘይቤሰ፡ ይወርድ፡ ከመ፡ ጠል፡ ውስተ፡ ፀምር፡ ርደተ፡ ወልደ፡ እግዚአብሔር፡ ኀበ፡ ማርያም፡ ድንግል፡ ከመ፡ ይቤ፡ እግዚአብሔር፡ በዳግም፡ ሕግ፡ አጽምዕ፡ ሰማይ፡ ወእንግርከ፡ ከመ፡ ትስማዕ፡ ምድር፡ ቃለ፡ አፉየ፡ ወትሰፈዎ፡ ከመ፡ ዝናም፡ ለነገርየ፡ ወይረድ፡ ከመ፡ ጠል፡ ነቢብየ።  ፀምርሰ፡ ይተረጐም፡ በቅድስት፡ ድንግል።  ወጠልኒ፡ በቃለ፡ እግዚአብሔር፡ ዘኀደረ፡ ውስተ፡ ማኅፀና።  በከመ፡ ሰአለ፡ ጌዴዎን፡ ትእምርተ፡ እም፡ ኀበ፡ እግዚአብሔር፡ እንዘ፡ ይብል፡ ናሁ፡ አነ፡ እሰፍሕ፡ ፀምረ፡ ብዙተ፡ በውስተ፡ ዐውድ።  ወእም፡ ከመ፡ ወረደ፡ ጠል፡ ውስተ፡ ፀምር፡ ባሕቲቱ፡ ወኩሉ፡ ምድር፡ ይቡስ፡ አአምር፡ እንከ፡ ከመ፡ ታድኅኖሙ፡ ለእስራአል፡ በከመ፡ ትቤ።  ወኮነ፡ ከማሁ።  ወጌሠ፡ ገዴዎን፡ በሳታኒ፡ ወአፀሮ፡ ለውእቱ፡ ፀምር፡ ወወጽአ፡ ማይ፡ እም፡ ውእቱ፡ ፀምር፡ ወመልዐ፡ አይገነ።  ወይቤ፡ ጌዴዎን፡ ለእግዚአብሔር፡ ኢትትመዐዕ፡ በመዐት፡ ላዕሌየ፡ ወእነግረከ፡ ካዕበ፡ አሐተ፡ ፀምር፡ ይኩን፡ ይቡሰ፡ እንተ፡ ባሕቲቱ፡ ወውስተ፡ ኵሉ፡ ምድር፡ ይረድ፡ ጠል።  ወገብረ፡ ከማሁ፡ እግዚአብሔር፡ በይእቲ፡ ሌሊት፡ ወኮነ፡ ይቡሰ፡ ፀምር፡ ባሕቲቱ፡ ወውስተ፡ ኵሉ፡ ምድር፡ ወረደ፡ ጠል።  መድፍን፡ ኅቡዕ፡ ውስተ፡ ከርሠ፡ መጻሕፍት፡ ዝጉብ፡ ወኢይሬእዮ፡ ዕዉረ፡ ልብ።  ቃለ፡ ቀርን፡ ይጸርሕ፡ በአፈ፡ ነቢያት፡ ወሐዋርያት፡ ወኢይበውእ፡ ውስተ፡ እዝነ፡ ድንቅወ፡ ኅሊና።  መናስግተ፡ ሐጺን፡ እመ፡ ጸንዐ፡ ይትረኀው፡ በእደ፡ ነሀቢ።  ወመዐፁተ፡ ብርትኒ፡ ይትመሰዋ፡ በእሳተ፡ ምንሀብ፡ ወልበ፡ አብድሰ፡ አልቦ፡ ዘይክል፡ አርኅዎቶ፡ ኢበቃለ፡ ጥበብ፡ ወኢበቃለ፡ መጻሕፍት።  አንብቦ፡ መጻሕፍትሰ፡ ከመ፡ ነበስባሰ፡ ነፍስ፡ ውስተ፡ አፉሁ፡ ለአብድ፡ ይትሜካሕ፡ በአንብቦታ፡ ወኢየአምር፡ ዘውሳጢታ።  ይመስል፡ ዘይሬኢ፡ መዛግብተ፡ ቤተ፡ ንጉሥ፡ ዕፅወ፡ ወኢቦአ፡ እንተ፡ ውሳጢቱ።  ምንተ፡ ያወሥኦ፡ ለዘይሴአሎ፡ በእንተ፡ ንዋየ፡ ነገሥት።  እለሂ፡ ይሰመዩ፡ መምህራነ፡ እንዘ፡ ዕሩቃን፡ እሙንቱ፡ እም፡ አእምሮ፡ መጻሕፍት፡ ኢፍድፉዳን፡ እሙንቱ፡ እም፡ ዳጎኖሙ፡ ለሰብአ፡ አዛጦን፡ ወእም፡ አጵሎኖሙ፡ ለነገሥተ፡ አረሚ፡ እለ፡ ግልቡባን፡ በሥራያት፡ ወንቡራን፡ ዲበ፡ መንፀፈ፡ ሜላት።  ወእንተ፡ ውስጦሙሰ፡ እምነ፡ ዕፀው፡ ግዙማን፡ ወእምነ፡ አእጽምተ፡ እንሰሳ፡ ርኩሳን፡ እለ፡ ያዐርጉ፡ ሎሙ፡ ዕጣነ፡ ወሰንበልተ፡ ወኢይበውእ፡ መዐዛ፡ ዕጣን፡ ውስተ፡ አንፎሙ።  ኢይበልዑ፡ እምነ፡ መሳብሕተ፡ መሥዋዕቶሙ፡ ወኢይሰትዩ፡ እምነ፡ ወይነ፡ ሞጻሕቶሙ።  ወኢይረድእዎ፡ ለዘይትአመን፡ ወኢያኀስሙ፡ ዲበ፡ ዘይገፍዖሙ፡ ዘበከ፡ ይሰመዩ፡ አማልክተ።  ወከማሁ፡ እሉኒ፡ መምህራን፡ ዘበከ፡ ይሰመዩ፡ መምህራነ፡ ዘእሙንቱ፡ ጽሙአን፡ እም፡ ቃለ፡ እግዚአብሔር፡ እፎ፡ እንከ፡ ያረውይዎ፡ ለዘመጽአ፡ ኀቤሆሙ።  ወእመሂ፡ አስተይዎ፡ ያሰትይዎ፡ ማየ፡ ሕሙገ፡ ወማየ፡ ሙሱነ፡ ዘኢተቀድሐ፡ እም፡ አፈ፡ ነቢያት፡ ወሐዋርያት።  እስመ፡ ነቢያትኒ፡ ኢኮኑ፡ መምህራነ፡ በሥምረተ፡ ርእሶሙ፡ ዘእንበለ፡ በመባሕተ፡ መንፈስቅዱስ።  ወለሐዋርያትኒ፡ ኢአብሖሙ፡ ለምህሮ፡ ዘእንበለ፡ ይንሥኡ፡ መንፈሰ፡ ቅዱሰ።  ወእም፡ ከመ፡ ሰትይዎ፡ ለመንፈስቅዱስ፡ መሀሩ፡ ዘበጽድቅ፡ ወሰበኩ፡ በርትዕ።  ወይእዜሰ፡ ይሰመዩ፡ መምህራነ፡ እለ፡ ኢጥዕምዋ፡ ለቃለ፡ እግዚአብሔር፡ ወእለ፡ ኢልህቁ፡ በአጥባቲሃ፡ ለቤተክርስቲያን፡ ወይፈቅዱ፡ ይዝርዉ፡ አባግዐ፡ መርዔቱ፡ ለክርስቶስ።  ንትመየጥኬ፡ ኀበ፡ ፍካሬሃ፡ ለፀምረ፡ ጌዴዎን፡ ሰፍሐ፡ ጌዴዎን፡ ፀምረ፡ ንጹሐ፡ እንተ፡ ኢተአንመት፡ ወሰአለ፡ ትእምርተ፡ እም፡ ኀበ፡ እግዚአብሔር፡ ከመ፡ ይረድ፡ ጠል፡ ውስተ፡ ፀምር፡ እንዘ፡ ኵላ፡ ምድር፡ ይብስት፡ እም፡ ነጠብጣበ፡ ዝናም፡ ወገብረ፡ እግዚአብሔር፡ በከመ፡ ይቤ፡ ጌዴዎን።  ወበእንተዝ፡ አኅበረ፡ ዳዊት፡ ተነብዮ፡ እንዘ፡ ይብል፡ ወይወርድ፡ ከመ፡ ጠል፡ ውስተ፡ ፀምር።  ርደተ፡ ጠልሰ፡ ኀበ፡ ፀምር፡ ባሕቲታ፡ እንዘ፡ ይብስት፡ ኵላ፡ ምድር፡ ይተረጐም፡ በርደተ፡ ጠለ፡ መለኮት፡ ውስተ፡ ማኅፀነ፡ ድንግል፡ እንዘ፡ ኵሎን፡ አንስት፡ ኢልኩፋት፡ እማንቱ፡ በነጠብጣበ፡ ኃይል፡ ዘአርያም።  ወካዕበመ፡ ሰአለ፡ ጌዴዎን፡ ከመ፡ ይረድ፡ ጠል፡ ውስተ፡ ኵሉ፡ ምድር፡ ወትኩን፡ ይብስተ፡ ባሕቲታ፡ ፀምር፡ ወገብረ፡ ዓዲ፡ እግዚአብሔር፡ በከመ፡ ይቤ፡ ጌዴዎን።  ዝኒ፡ ይተረጐም፡ በነጠብጣበ፡ ዘርዐ፡ ሙላድ፡ ዘልማድ፡ ዘይከውን፡ ውስተ፡ ማኅፀኖን፡ ለአንስተ፡ ኵሉ፡ ዓለም።  ወድንግልሰ፡ ንጽሕት፡ ሕርምት፡ ይእቲ፡ እም፡ ውእቱ፡ ነጠብጣበ፡ ዘርዕ፡ ኢልክፍት፡ ይእቲ፡ እም፡ ግማኔ፡ ወኢርስሕት፡ ይእቲ፡ በጥልቀተ፡ ሥጋ።  በከመ፡ ቀዲሙ፡ ተወልደ፡ ባሕቲቱ፡ እግዚአብሔር፡ ዘእም፡ ባሕቲቱ፡ እግዚአብሔር፡ ወበዳግም፡ ተወልደ፡ ባሕቲቱ፡ ወልደ፡ እግዚአብሔር፡ ዘእም፡ ባሕቲታ፡ ወለተ፡ ዳዊት።  በቀዳሚ፡ ተወልደ፡ ዘኢያስተርኢ፡ እምዘ፡ ኢያስተርኢ፡ ወበደኃሪ፡ ተወልደ፡ ዘኢይትለከፍ፡ እሳተ፡ ሕይወት፡ እም፡ እንተ፡ ትትገሠሥ፡ ሥጋ።  በቀዳሚ፡ ተወልደ፡ ዘኢይትዐወቅ፡ ጥንተ፡ ህላዌሁ፡ ወበደኃሪ፡ ተወልደ፡ ፈጣሬ፡ አዝማን፡ ወወሳኔ፡ ዓመታት፡ እም፡ ወለት፡ ነአስ፡ ዘ፲ወ፭፡ አክራሚሃ።  ዘቀዳሚ፡ ልደቶ፡ አመሥጠረ፡ ወዳኃሪ፡ ልደቶ፡ አመንከረ።  ዘቀዳሚ፡ ልደቶ፡ ጠብለለ፡ በመግነዘ፡ ኅቡዓቲሁ፡ ከመ፡ ኢናእምሮ፡ ፍጡራን።  ወዘደኃሪ፡ ልደቶ፡ ከሠተ፡ ለኖሎት፡ ወአስተርአየ፡ ለመሰግላን፡ ኢኮነ፡ እም፡ ቅድመ፡ ዝ፡ ወኢእምድኅረዝ፡ ልደተ፡ ብእሲ፡ እም፡ ብእሲት፡ ዘእንበለ፡ ዘርዐ፡ ብእሲ።  አኮ፡ ዘሐጸ፡ ፍና፡ ትስብእት፡ በእንተ፡ ዘአልቦ፡ አብ፡ በዲበ፡ ምድር፡ አላ፡ ፍጹመ፡ ተሰብአ፡ ዘእም፡ ባሕቲታ፡ ብእሲት፡ ኮነ፡ ፍጹመ፡ ብእሴ።  በከመ፡ ወጽአት፡ ፍጽምት፡ ብእሲት፡ እም፡ አጽመ፡ ገቦሁ፡ ለአዳም፡ እንዘ፡ አልባቲ፡ እም፡ ወኢሐጸ፡ ፍና፡ ትስብእት፡ እም፡ ጠባይዐ፡ አንስት፡ እለ፡ እም፡ ድኅሬሃ።  በከመ፡ ኢሐጸ፡ አጽመ፡ ገበዋቲሁ፡ ለአዳም፡ እም፡ ዘቀዲሙ፡ ህላዌ፡ በእንተ፡ ዘተንሥአ፡ እምኔሁ፡ ፩፡ አጽም፡ ለሕንጻ፡ ሥጋሃ፡ ለሔዋን።  ከማሁ፡ ኢሐጸ፡ ማኅተመ፡ ድንግልናሃ፡ ለማርያም፡ በእንተ፡ ዘወለደቶ፡ ለወልደ፡ አምላክ፡ ሕያው።  በከመ፡ ኢረከቦ፡ ለአዳም፡ ሕማመ፡ ፃዕር፡ እንዘ፡ ይትነቀል፡ አጽመ፡ ገቦሁ፡ እስመ፡ ወሀቦ፡ እግዚአብሔር፡ ዐቢየ፡ ሕድመተ።  ወከማሁ፡ ኢረከባ፡ ሕማመ፡ ወሊድ፡ ለድንግል፡ እንዘ፡ ዕፅው፡ ማኅተመ፡ ሥጋሃ።  ተቀሐዎ፡ ሰይጣን፡ ለእግዚአብሔር፡ ወፈቀደ፡ ያቅም፡ ስብሐተ፡ ለርእሱ።  ኀሠሠ፡ ዘኢይደልዎ፡ ወኀለየ፡ ዘኢይሜጥኖ።  አማንኬ፡ ይደልዎ፡ ኀሣር፡ ለዘመጠነዝ፡ ዕቡይ።  አማንኬ፡ ይደልዎ፡ መንጸፈ፡ ደይን፡ ለዘመጠነዝ፡ መኰንነ፡ ዓመፃ።  አማንኬ፡ ይደልዎ፡ መዋቅሕተ፡ እሳት፡ ለዘከመዝ፡ ዕቡየ፡ ኅሊና።  ወእምዝኒ፡ አኮ፡ ዘነስሐ፡ አላ፡ ቦአ፡ ውስተ፡ አርዌ፡ ምድር፡ ወአልሖሰሰ፡ ውስተ፡ እዘኒሃ፡ ለሔዋን፡ ወአምከራ፡ በዘትሰደድ፡ እም፡ ገነት፡ ወአስተባውሃ፡ ለበሊዐ፡ ዕፀ፡ ዕልወት፡ ወአሰፈዋ፡ ለከዊነ፡ አምላክ።  ወሶበ፡ ሰምዐት፡ ትእዛዞ፡ ተጸርዐ፡ ትእዛዘ፡ እግዚአብሔር፡ ፈጣሪሃ።  ወአዳምኒ፡ ሶበ፡ ሰምዐ፡ ትእዛዘ፡ ሔዋን፡ ብእሲቱ፡ ሰሰለ፡ ጸጋ፡ እግዚአብሔር፡ እም፡ ላዕሌሁ።  መንክርኬ፡ ፍትሐ፡ ኵነኔሁ፡ ለእግዚአብሔር፡ እስመ፡ ይቤሎ፡ ለአዳም፡ አይቴ፡ ሀሎከ፡ ወይቤ፡ አዳም፡ ቃለከ፡ ሰማዕኩ፡ እንዘ፡ ታንሶሱ፡ ውስተ፡ ገነት፡ ወተኀባእኩ፡ እስመ፡ ዕራቅየ፡ ሀሎኩ።  ወይቤሎ፡ እግዚአብሔር፡ ለአዳም፡ መኑ፡ አይድአከ፡ ከመ፡ ዕራቀከ፡ አንተ፡ ሶበ፡ አኮ፡ ዘበላዕከ፡ ዘንተ፡ ዕፀ፡ ዘአነ፡ ከላእኩከ።  ወይቤ፡ አዳም፡ ብእሲትየ፡ እንተ፡ ወሀብከኒ፡ ምስሌየ፡ ትንበር፡ ይእቲ፡ ወሀበተኒ፡ ወበላዕክዎ።  ወይቤላ፡ እግዚአብሐር፡ ለብእሲት፡ ዘንተኑ፡ ገበርኪ፡ ወትቤ፡ ብእሲት፡ አርዌ፡ ምድር፡ አስፈጠተኒ።  ወይቤላ፡ እግዚአብሔር፡ ለአርዌ፡ ምድር፡ ርግምተ፡ ኩኒ፡ እም፡ ኵሉ፡ አርዌ፡ ምድር፡ በእንግድዓኪ፡ ሑሪ፡ ወመሬተ፡ ብልዒ።  ቀደመ፡ እግዚአብሔር፡ ረጊሞታ፡ ለአርዌ፡ ምድር፡ ወኢተሰአላ፡ በእንተ፡ አበሳሃ፡ ዘከመ፡ ተስእሎሙ፡ ለአዳም፡ ወለሔዋን፡ እስመ፡ አእመረ፡ ከመ፡ መሠረተ፡ ኃጢአት፡ እም፡ አርዌ፡ ምድር፡ ወጽአ።  ዓዲመ፡ ተቀሐዎ፡ እግዚአብሔር፡ ለሰይጣን፡ በከመ፡ አምጽአ፡ ሞተ፡ ሰይጣን፡ በምክረ፡ እምነ፡ ሔዋን፡ ወከማሁ፡ አምጽአት፡ ሕይወተ፡ እግዝእትነ፡ ማርያም፡ በከመ፡ ተሰደድነ፡ በእንተ፡ ብእሲት፡ ኮነ፡ ልጹቃነ፡ መንገለ፡ እግዚአብሔር፡ በብእሲት።  በከመ፡ አሰፈዎሙ፡ ዲያብሎስ፡ ከዊነ፡ አምላክ፡ ለአዳም፡ ወለሔዋን፡ ከማሁ፡ አሰፈዋ፡ ገብርኤል፡ ለማርያም፡ ወሊደ፡ አምላክ፡ በሥጋሃ።  በከመ፡ ኄሰነ፡ እግዚአብሔር፡ በበሊዐ፡ ዕፀ፡ ዕልወት፡ ከማሁ፡ ተሣሃለነ፡ እግዚአብሔር፡ በዕፀ፡ መስቀሉ።  በከመ፡ ተከሥተ፡ ዕርቃነ፡ አዳም፡ ማእከለ፡ ዕፀዊሃ፡ ለገነት፡ ከማሁ፡ ተከሥተ፡ ዕርቃነ፡ ትስብእቱ፡ ለመድኃኒነ፡ ማእከለ፡ ጉባኤሆሙ፡ ለማኅበረ፡ እስራኤል።  በከመ፡ ወጽአ፡ ፍትሐ፡ ኵነኔ፡ ሞት፡ እም፡ ኀበ፡ ልዑል፡ ላዕለ፡ አዳም፡ እንዘ፡ ይብል፡ እስመ፡ መሬት፡ አንተ፡ ወውስተ፡ መሬት፡ ትገብእ፡ እንተ፡ እምኔሃ፡ ተንሣእከ፡ ከማሁ፡ ወጽአ፡ ፍትሐ፡ ኵነኔ፡ ሞት፡ እም፡ ኀበ፡ ሐና፡ ወቀያፋ፡ ላዕለ፡ መድኃኒነ፡ እስመ፡ ይቤሉ፡ ሕግ፡ ብነ፡ ወበሕግነ፡ ርቱዕ፡ ይሙት፡ እስመ፡ ወልደ፡ እግዚአብሔር፡ ረሰየ፡ ርእሶ።  በከመ፡ ሤሞሙ፡ እግዚአብሔር፡ ለኪሩቤል፡ ወሱራፌል፡ ከመ፡ ይዕቀቡ፡ ፍኖተ፡ ዕፀ፡ ሕይወት፡ ከመ፡ ኢይግባእ፡ አዳም፡ ውስተ፡ ርስቱ፡ ከማሁ፡ ተደመሩ፡ ዐቀብተ፡ መቃብር፡ እም፡ ሐራ፡ ጲላጦስ፡ ወሊቃነ፡ ካህናት፡ ከመ፡ ኢይምጽኡ፡ አርዳኢሁ፡ ወኢይሥርቅዎ፡ ሌሊተ፡ ወኢይበሉ፡ ተንሥአ፡ እሙታን።  በከመ፡ ኢክህሉ፡ ኪሩቤል፡ ወሱራፌል፡ ከሊኦቶ፡ ለአዳም፡ ከመ፡ ኢይባእ፡ ውስተ፡ ገነት፡ አመ፡ ተሣሃሎ፡ እግዚአብሔር፡ በሞተ፡ ወልዱ።  ከማሁ፡ ኢክህሉ፡ ሐራ፡ ጲላጦስ፡ ወሊቃነ፡ ካህናት፡ ከሊኦቶ፡ ለእግዚእነ፡ ተንሥኦ፡ እሙታን፡ ወነቢረ፡ በየማነ፡ አቡሁ።  ኦ፡ ንስጥሮስ፡ ዐላዊ፡ እፎ፡ ኢብህመ፡ አፉከ፡ ወኢጠግዐ፡ ልሳንከ፡ ውስተ፡ ጕርዔከ፡ ሶበ፡ ትቤሎ፡ ለፈጣሪ፡ ወልደ፡ ዮሴፍ።  ሚ፡ መጠን፡ ኖኀ፡ ትዕግሥቱ፡ ለእግዚአብሔር፡ ወአርምሞተ፡ ክብሩ፡ ዘኢያዕፀዎ፡ ለእስትንፋሰ፡ አፉከ፡ እም፡ ድኅረ፡ ትቤ፡ ዘንተ።  ሚ፡ መጠን፡ ኑኀ፡ ትዕግሥቱ፡ ለእግዚአብሔር፡ ዘጸንሐከ፡ መጠነ፡ ዕድሜ፡ ዓመታቲከ።  አንሰኬ፡ እም፡ ፈታሕኩ፡ ከመ፡ ይኩን፡ ሕጹጸ፡ ሥቃየ፡ ኵነኔሆሙ፡ ለእለ፡ ሰቀልዎ፡ እም፡ ሥቃየ፡ ኵነኔከ።  እሙንቱሰ፡ በኢያእምሮ፡ አሕመምዎ፡ እንዘ፡ ይመስሎሙ፡ ዘይቀንዑ፡ ለመንግሥተ፡ እግዚአብሔር።  በከመ፡ ይቤ፡ ለሊሁ፡ በዕለተ፡ ሕማሙ፡ አመ፡ ጸአተ፡ ነፍሱ፡ ሥረይ፡ ሎሙ፡ አባ፡ እስመ፡ ዘኢየአምሩ፡ ይገብሩ።  ጳውሎስኒ፡ ይቤ፡ ሶበሰ፡ አእመሩ፡ እም፡ ኢሰቀልዎ፡ ለእግዚአ፡ ስብሐት።  ኦሪትኒ፡ ትቤ፡ ወኢኀለይዎ፡ ከመ፡ ያእምርዎ፡ ወኢየአምርዎ፡ በመዋዕል፡ ዘይመጽእ።  አንተሰኬ፡ ኦ፡ ንስጥሮስ፡ አእመርከ፡ ቃለ፡ ነቢያት፡ ወተሠየምከ፡ መምህረ፡ ለትምህርተ፡ ሐዋርያት።  ተዘርዐ፡ ሥርናይ፡ ውስተ፡ ልብከ፡ ወረሰይኮ፡ ክርዳደ፡ በእከየ፡ ኅሊናከ።  ሐረገ፡ ወይን፡ በቈለ፡ ውስተ፡ አጸድከ፡ ወፈረየ፡ ሦከ፡ በቃለ፡ ትምህርትከ።  ኵሎሰ፡ ክህድከ፡ ወበእንተ፡ ቃለ፡ ወንጌላውያንኒ፡ ትትከሐድኑ።  ስማዕ፡ ዘይቤ፡ ወየአክል፡ ፴፡ ክረምቱ፡ ለኢየሱስ፡ ወልደ፡ እግዚአብሔር፡ ወይመስሎሙ፡ ወልደ፡ ዮሴፍ፡ ውእቱ፡ ወልደ፡ ኤሊ።  ሶበሰኬ፡ ኢየሱስ፡ ወልደ፡ ዮሴፍ፡ እም፡ ኢይቤ፡ ወይመስሎሙ፡ ወልደ፡ ዮሴፍ፡ ውእቱ።  ወካዕበ፡ ይቤ፡ ወንጌላዊ፡ ወአመ፡ ኮነ፡ ፍጹመ፡ ሎቱ፡ ፲ወ፪፡ ክረምቱ፡ ለኢየሱስ፡ ዐርጉ፡ ካዕበ፡ ለበዓል፡ ኢየሩሳሌም፡ በከመ፡ ያለምዱ፡ ወሰሊጦሙ፡ ግብሮሙ፡ አተዉ።  ወሕፃንሰ፡ ኢየሱስ፡ ነበረ፡ ኢየሩሳሌም፡ ወኢያእመሩ፡ ዮሴፍ፡ ወእሙ፡ ወይመስሎሙ፡ ዘበፍኖት፡ ሀሎ፡ ምስለ፡ ሰብእ፡ ወበጺሖሙ፡ ኀሠሥዎ፡ በዕለታ፡ ኀበ፡ አዝማዲሁ፡ በኀበ፡ እለ፡ የአምርዎ፡ ወኢረከብዎ፡ ተሰውጡ፡ ኀበ፡ አዝማዲሁ፡ በኀበ፡ እለ፡ የአምርዎ፡ ወኢረከብዎ፡ ተሰውጡ፡ ኢየሩሳሌም፡ ይኅሥሥዎ።  ወእምዝ፡ በሣልስታ፡ ረከብዎ፡ በምኵራብ፡ እንዘ፡ ይነብር፡ ማእከለ፡ ሊቃውንት፡ ወያጸምዖሙ፡ ወይሴአሎሙ፡ ወያነክርዎ፡ ኵሎሙ፡ እለ፡ ሰምዕዎ፡ ጥበቦ፡ ወአውሥኦቶ።  ወሶበ፡ ረከብዎ፡ ደንገጹ፡ ወትቤሎ፡ እሙ፡ ወልድየ፡ ለምንት፡ ረሰየከነ፡ ከመዝ፡ እስመ፡ ናሁ፡ አነኒ፡ ወአቡከኒ፡ ሰራህነ፡ እንዘ፡ ነኀሥሠከ።  ወይቤሎሙ፡ ምንተ፡ ተኀሥሡኒ፡ ኢያእመርክሙኑ፡ ከመ፡ ዘውስተ፡ ቤተ፡ አቡየ፡ ሀሎኩ።  ወትቤሎ፡ እሙ፡ ለኢየሱስ፡ ሠራህነ፡ እንዘ፡ ነኀሥሠከ፡ አነኒ፡ ወአቡከኒ።  ይእቲሰኬ፡ ዘበአማን፡ እሙ፡ ወዮሴፍሰ፡ አኮ፡ አቡሁ፡ እም፡ ዘርዐ፡ ሙላድ፡ አላ፡ አቡሁ፡ በዘመደ፡ ሥጋ።  እስመ፡ አበ፡ አቡሃ፡ ለማርያም፡ ወአበ፡ አቡሁ፡ ለዮሴፍ፡ አኃው፡ እሙንቱ።  ወበእንተዝ፡ ወሀብዋ፡ ለማርያም፡ ከመ፡ ይዕቀባ፡ በንጽሕ፡ እስከ፡ አመ፡ ያሰተዋስብዎሙ፡ ዘበሕግ፡ በከመ፡ ተአዘዘ፡ ሎን፡ ለአዋልደ፡ ሰለጰአድ፡ እም፡ ኀበ፡ እግዚአብሔር፡ ከመ፡ ይንሥኣ፡ ርስተ፡ አቡሆን፡ ወይትዋሰባ፡ ኀበ፡ ቤት፡ ዘቅሩቦን፡ ዘእም፡ ነገደ፡ አቡሆን፡ ከመ፡ ኢይትፋለስ፡ ርስት፡ እም፡ ነገድ፡ ኀበ፡ ካልዕ፡ ነገድ።  ፶፡ ወለማርያምኒ፡ አልባቲ፡ እኅው፡ ወኢእኅት፡ እስመ፡ ኢወለዱ፡ አቡሃ፡ ወእማ፡ ዘእንበለ፡ ባሕቲታ፡ ወበእንተዝ፡ ወሀብዋ፡ ለዮሴፍ፡ ኪያሃ፡ ከመ፡ ኢይትፋለስ፡ ርስተ፡ አቡሃ፡ ኀበ፡ ካልዕ፡ ነገድ።  እስመ፡ ዮሴፍ፡ ወማርያም፡ ክልዔሆሙ፡ ዘርዐ፡ ዳዊት፡ እሙንቱ።  ወበእንተዝ፡ ትቤሎ፡ ሰራህነ፡ እንዘ፡ ነኀሥሠከ፡ አነሂ፡ ወአቡከሂ።  አዝመረ፡ ወልደ፡ እግዚአብሔር፡ በአቡሁ፡ ሰማያዊ፡ ወይቤ፡ ኢያእመርክሙኑ፡ ከመ፡ ዘውስተ፡ ቤተ፡ አቡየ፡ ሀሎኩ።  እስመ፡ ቤተ፡ መቅደስ፡ ቤተ፡ አቡሁ፡ ይእቲ፡ በከመ፡ ይቤ፡ ወንጌላዊ፡ ወገብረ፡ መቅሠፍተ፡ ጥብጣቤ፡ ዘሐብል፡ ወሰደደ፡ እም፡ ኵራብ፡ እለ፡ ይሠይጡ፡ አልህምተኒ፡ ወአባግዐኒ፡ ወዘረወ፡ ወርቆሙ፡ ለመወልጣን፡ ወገፈትአ፡ ማዕዳቲሆሙ፡ ወመናብርቲሆሙኒ፡ ለእለ፡ ይሠይጡ፡ ርግበ።  ወይቤ፡ ሎሙ፡ ኢትረስዩ፡ ቤተ፡ አቡየ፡ ቤተ፡ ምሥያጥ።  ቤትየሰ፡ ቤተ፡ ጸሎት፡ ይሰመይ፡ ወአንትሙሰ፡ ረሰይክምዎ፡ በአተ፡ ሠረቅት፡ ወጕሕልያ።  ንግባእኬ፡ ኀበ፡ ጥንተ፡ ዜና፡ ዘንጽሕት፡ ድንግል፡ ወዘእኁሃ፡ አረጋዊ፡ ቦአት፡ ወለተ፡ ዳዊት፡ ኀበ፡ ወልደ፡ ዳዊት።  ቦአት፡ ርግብ፡ ንጽሕት፡ ኀበ፡ በግዕ፡ የዋህ።  ቦአት፡ መጽሐፍ፡ ኅትምት፡ ኀበ፡ ብእሲ፡ ዘኢይክል፡ አንብቦታ።  በከመ፡ ይቤ፡ ኢሳይያስ፡ ነቢይ፡ ወወሀብዎ፡ ለብእሲ፡ ዘኢይክል፡ መጽሐፈ።  ወይቤ፡ ኢይክል፡ አንብቦታ።  መጽሐፍሰ፡ ኅትምት፡ ይተረጐም፡ በቅድስት፡ ድንግል፡ ወሀብትሂ፡ እንተ፡ ተውህበት፡ ይተረጐም፡ በተወፍዮታ፡ እም፡ ቤተ፡ መቅደስ፡ ውስተ፡ ቤተ፡ ዮሴፍ።  ወብሂለ፡ ኢየአክል፡ አንብቦታሰ፡ ይተረጐም፡ በኢቀሪበ፡ ሥጋሃ፡ ወበኢያእምሮ፡ ፅንሳ።  በከመ፡ ይቤ፡ ወንጌላዊ፡ ወኢያእመራ፡ ዮሴፍ፡ እስከ፡ አመ፡ ወለደቶ።  ወዘእንበለ፡ ይቅርባ፡ ተረክበት፡ እንዘ፡ ፅንስት፡ እመንፈስቅዱስ።  ዛቲ፡ ይእቲ፡ ፅፀ፡ ጳጦስ፡ እንተ፡ ወለደቶ፡ ለእሳተ፡ መለኮት፡ እንተ፡ ዕፃ፡ ኢውዕየ፡ ወእሳቱ፡ ኢጠፍአ።  ዛቲ፡ ይእቲ፡ በትረ፡ ሃይማኖት፡ ዘበእንቲአሃ፡ ይቤ፡ ኢሳይያስ፡ ትወጽእ፡ በትር፡ እም፡ ሥርወ፡ ዕሤይ፡ ወየዐርግ፡ ጽጌ፡ እም፡ ጕንዱ፡ ወየዐርፍ፡ ዲቤሁ፡ መንፈሰ፡ እግዚአብሔር።  ዛቲ፡ ይእቲ፡ ተቅዋም፡ ዘወርቅ፡ ዘ፯፡ ማኅተዊሃ፡ ዘውእቶሙ፡ ፭፡ መጻሕፍተ፡ ሙሴ፡ ምስለ፡ ወንጌለ፡ መለኮት፡ ወምስለ፡ ቃለ፡ ትምህርቶሙ፡ ለሐዋርያት።  ፯፡ መሳውር፡ ዘዲቤሃ፡ ፯፡ ሥዩማነ፡ ቤተ፡ ክርስቲያን።  ወቅብዐ፡ ዘይትሰ፡ ኃይለ፡ ሃይማኖት፡ ውእቱ።  ወፈትለ፡ ማኅቶትኒ፡ ኅሊና፡ ልብ፡ ውእቱ፡ ዘይትሜጠዎ፡ በአሚን፡ ለብርሃነ፡ ክርስቶስ።  ወበእንተዝ፡ ይቤ፡ ዮሐንስ፡ አቡቀለምሲስ፡ ከመዝ፡ ይቤ፡ ዘይነብር፡ ማእከለ፡ ሰብዑ፡ ማኅትው፡ ዘወርቅ፡ ወያጸንዕ፡ በእደዊሁ፡ ፯፡ ከዋክብተ፡ ውእቱ፡ ኢየሱስ፡ ሊቀ፡ ማኅበርነ፡ አበ፡ መንፈስነ፡ ውእቱ፡ ኢየሱስ፡ ክርስቶስ፡ ሠርዌ፡ እምነትነ፡ ዐምደ፡ ሃይማኖት፡ ውእቱ፡ ኢየሱስ፡ ክርስቶስ፡ አበ፡ መንፈስነ።  ወልደ፡ እግዚአብሔር፡ በህላዌሁ፡ ወወልደ፡ እጓለ፡ እመ፡ ሕያው፡ በሥጋዌሁ፡ ዕሩየ፡ ክብር፡ ወስብሐት፡ ምስለ፡ ዘወለዶ፡ የሀሉ፡ ምስሌነ፡ ወምስለ፡ ኵልክሙ፡ ለዓለመ፡ ዓለም፡ አሜን።  ተፈጸመ፡ ዘለፋሁ፡ ለንስጥሮስ፡ ሙሱነ፡ ኅሊና፡ ዘአርኰሶ፡ ለጵጵስና፡ ወነሠቶ፡ ለጥምቀተ፡ ክርስትና፡ ይቤ፡ ጊዮርጊስ፡ ለቤተ፡ ክርስቲያን፡ ምስኪና፡ ዘልህቀ፡ በዔላማ፡ ወተሐጽነ፡ በምዕዋና፡ ዘይሰብክ፡ ሃይማኖተ፡ በርእሰ፡ መዓዝና፡ ወበእንተ፡ ማርያምሂ፡ ውእቱ፡ ጸዋሬ፡ ዜና፡ ከመ፡ ወለደት፡ አምላከ፡ በድንግልና፡ ወለዛቲ፡ መጽሐፍ፡ አስተሣነያ፡ በሕርትምና፡ እንዘ፡ ጽቡስ፡ ውእቱ፡ በልቡና፡ ወአዘዘ፡ ከመ፡ ትትነበብ፡ በዕለተ፡ ጌና፡ ስብሐት፡ ለእግዚአብሔር፡ ለዘይመጽእ፡ በደመና፡ ለዓለመ፡ ዓለም፡ አሜን።  ምራፍ፡ ፭፡ ምንባብ፡ ዘልደት፡ በስመ፡ እግዚአብሔር፡ ዘይተዋሐድ፡ በትሥልስት፡ ወይሤለስ፡ በተዋሕዶት፡ ኅቡረ፡ ህሉና፡ ዕሩየ፡ መለኮት፡ ዘኢይትበሀሉ፡ ፫፡ አማልክት፡ አላ፡ ፩፡ አምላክ፡ እስመ፡ እኁዛን፡ በጽምረት፡ ወድሙራን፡ በአሐቲ፡ ሥምረት፡ እንጡሉዓን፡ በመብረቀ፡ ስብሐት፡ ወግልቡባን፡ በእሳት፡ ዘኢይቀድም፡ ፩፡ እም፡ ካልዑ፡ ወካልዑ፡ እም፡ ሣልሱ፡ ኢመጠነ፡ ሩፀተ፡ ነፋሳት፡ ወኢመጠነ፡ ቅጽበተ፡ አዕይንት፡ ዘአሐደ፡ ይሰገድ፡ እም፡ ኀበ፡ ሰብእ፡ ወመላእክት፡ ሎቱ፡ ግናይ፡ ለቀዳማዊ፡ ዘእንበለ፡ ጥንት፡ ወደኃራዊ፡ ዘእንበለ፡ ተፍጻሜት፡ ለዓለመ፡ ዓለም፡ አሜን።  ንጽሕፍ፡ እንከ፡ ዘለፋሁ፡ ለፎጢኖስ፡ ዘይቤ፡ ለፌ፡ እማርያም፡ ህላዌሁ፡ ለክርስቶስ፡ ወአኮ፡ እም፡ ከሓ፡ ዘህሉና፡ አብ።  ለፎጢኖስ፡ ወለአርዮስ፡ ወለስብልያኖስ፡ አሐቲ፡ ፍትወተ፡ ኅሊናሆሙ።  ወእመሰ፡ በአፉሆሙ፡ ኢኀብሩ፡ ፍካሬ፡ ሃይማኖት፡ ወበዓይነ፡ ልቡናሰ፡ ይትናጸሩ፡ ለአእክዮ፡ ህላዌ፡ ወለአሕጽጾ፡ ክዋኔሁ፡ ለወልድ፡ እምአብ።  አርዮስ፡ ይቤ፡ ፍጡር፡ ውእቱ፡ ክርስቶስ፡ ዘተወልደ፡ እማርያም፡ በእንተ፡ መድኃኒትነ፡ እስመ፡ ይትሔዘቦ፡ ልቡ።  በከመ፡ ተፈጥረ፡ አዳም፡ እመሬተ፡ ምድር፡ ወበከመ፡ ተፈጥረት፡ ሔዋን፡ እም፡ አጽመ፡ ገቦሁ፡ ለአዳም፡ ወከማሁ፡ ተፈጥረ፡ ክርስቶስ፡ እማኅፀነ፡ ድንግል፡ ወተወልደ፡ በእንተ፡ መድኃኒትነ፡ ይቤ።  ናሁኬ፡ አርአየ፡ ፍና፡ ነገሩ፡ ከመ፡ በትእዛዘ፡ አብ፡ ተፈጥረ፡ እማርያም፡ ድንግል።  ስብልያኖስ፡ ይቤ፡ አብ፡ ከመ፡ ብእሲ፡ ወልድ፡ ከመ፡ ንባበ፡ ልሳኑ፡ ወመንፈስ፡ ቅዱስ፡ ከመ፡ እስትንፋሰ፡ አፉሁ።  ወበእንተዝ፡ ይቤ፡ ፩፡ ገጽ፡ ግጻዌሰ፡ ባሕቲቱ፡ አቀመ፡ በአብ፡ ወለወልድኒ፡ ረሰዮ፡ ከመ፡ እንተ፡ ንባብ፡ ዘበእዝን፡ ይደምጽ፡ ወኢያስተርኢ፡ ለዓይን።  ወለመንፈስቅዱስሂ፡ ረሰዮ፡ ከመ፡ እስትንፋሰ፡ አፍ፡ ዘኢይትከሀል፡ ለነጽሮ፡ ወኢይትአመር፡ ኀበ፡ ዓይ፡ የሐውር።  ወከመ፡ ቦቱ፡ መልክእ፡ ለወልድ፡ ወለመንፈስቅዱስ፡ በከመ፡ መልክአ፡ አብ፡ አብጻሕነ፡ ስምዐ፡ መጻሕፍት።  ወሀሎ፡ ጽሑፍ፡ ውስተ፡ መጽሐፈ፡ ዘለፋሁ።  ፎጢኖስ፡ ይቤ፡ ለፌ፡ እማርያም፡ ክዋኔሁ፡ ለወልድ፡ እንዘ፡ ይትሔዘብ፡ ውእቱኒ፡ ከመ፡ ቃለ፡ ገብርኤል፡ ዘመልእክተ፡ አብ፡ ተፀንሰ፡ እማርያም፡ ወኢይቤ፡ ወልድ፡ ዘህልው፡ ምስለ፡ አብ፡ ተሰብአ፡ እማርያም፡ በብሥራተ፡ ገብርአል፡ መልአክ።  ናሁኬ፡ ኀበረ፡ ግዕዘ፡ እበዶሙ፡ ለሠለስቲሆሙ፡ ኵሎሙ፡ አረዩ፡ ወኅቡረ፡ ዐለዉ።  ኦ፡ ፎጢኖስ፡ ምንትኑ፡ ረባሕ፡ ለከ፡ ለእመ፡ ታመልኮ፡ ለወልድ፡ ለዘተወልደ፡ እም፡ ብእሲት፡ ለእመ፡ ኢኮነ፡ ውእቱ፡ ፍጹመ፡ ወልደ፡ እግዚአብሔር።  ኦ፡ ፎጢኖስ፡ ምንትኑ፡ ረባሕ፡ ለከ፡ ለእመ፡ ታመልኮ፡ ለፍጡር፡ እንዘ፡ ይትሔዘብ፡ ልብከ፡ ከመ፡ ኢህልው፡ ውእቱ፡ እም፡ ቅድመ፡ ዓለም።  ኦ፡ ፎጢኖስ፡ ዘነበ፡ ከልብ፡ ዘተሎከ፡ አሰሮ፡ ለአርዮስ፡ ርእሰ፡ ዕልዋን፡ ዘይቤሎ፡ ለፈጣሪ፡ ፍጥረተ፡ ወአንተኒ፡ ትቤ፡ ለፌ፡ እማርያም፡ ህላዌሁጽ፡ አርዮስ፡ ቀደመከ፡ በዕልወት፡ ወአንተኒ፡ ተለውኮ፡ በጽርፈት።  አርዮስ፡ ኮነከ፡ ርእሰ፡ በሙስና፡ ትምህርት፡ ወአንተኒ፡ ኮንከ፡ ዘነበ፡ በሙስና፡ ልብከ፡ እስመ፡ ኀበ፡ ቦአ፡ ርእስ፡ ህየ፡ ይተሉ፡ ዘነብ።  ኦ፡ ፎጢኖስ፡ ተክለ፡ ሐሰት፡ ዘበታሕቱ፡ ኢትደይ፡ ሥርወ፡ ትክለትከ፡ ወበዘላዕሉ፡ ኢትጽገይ፡ ወኢይኩን፡ ብከ፡ ፍሬ፡ እስከ፡ ለዓለም።  ኦ፡ ፎጢኖሰ፡ እም፡ አይቴ፡ ሰተይከ፡ ጽዋዐ፡ ሙስና፡ ዘምሉዕ፡ ሕምዘ፡ አንኮለሎ፡ ለልብከ፡ በእንባዜ፡ ስሕተት፡ ወከደኖ፡ ለቀራንብቲከ፡ በብፃወ፡ ኃጣውእ።  ኦ፡ ፎጢኖስ፡ አርዌ፡ ጸዋግ፡ እም፡ አይቴ፡ ረከበከ፡ ነዓዊ፡ መሪር፡ ወነደፎ፡ ለልብከ፡ በአሕፃ፡ ስሕተቱ፡ ዘምሉዕ፡ ጽርፈተ፡ ወወደየ፡ ሕምዘ፡ ውስተ፡ ልብከ፡ ወእምዝ፡ ኢኀለይከ፡ ዘትትናገር፡ ወኢያእመርከ፡ ዘትትናበብ።  ወትቤ፡ በነገረ፡ ዐመፃ፡ ክርስቶስ፡ ለፌ፡ እማርያም።  እም፡ ኀየሰከ፡ ተዓጽዎ፡ ከናፍር፡ ወብህመተ፡ ልሳን፡ እም፡ ትንብብ፡ ዘንተ፡ ነገረ።  እም፡ ኄሰከ፡ ኢወጺእ፡ እም፡ ሐቌ፡ አቡከ፡ ወኢረጊዕ፡ በውስተ፡ ማኅፀና፡ ለእምከ፡ እም፡ ትንብብ፡ ዘንተ፡ ነገረ።  እም፡ ኄሰከ፡ ተአጽዎ፡ ማኅፀና፡ ለእምከ፡ ከመ፡ ኢታስተርኢ፡ በሙላድ፡ እም፡ ትንብብ፡ ዘንተ፡ ነገረ፡ በከመ፡ ይቤ፡ አግዚእነ፡ በእንተ፡ ይሁዳ፡ እም፡ ኄሶ፡ ለውእቱ፡ ብእሲ፡ ሶበ፡ ኢተወልደ።  ፰፡ እም፡ ኀየሰከ፡ ከዊነ፡ ሐውልተ፡ ፄው፡ ከመ፡ ብእሲተ፡ ሎጥ፡ ወከዊነ፡ አርዌ፡ ገዳምኒ፡ ከመ፡ ናቡከደናጾር፡ እም፡ ትንብብ፡ ዘንተ፡ ነገረ።  እም፡ ኀየሰከ፡ ኢሀልዎ፡ እም፡ ሀልዎ፡ እም፡ ትንብብ፡ ዘንተ፡ ነገረ።  ኦ፡ ፎጢኖስ፡ ኮንከ፡ እንዚራሁ፡ ለሰይጣን፡ ወአስተንፈሰ፡ ውስተ፡ አፉከ፡ በእስትንፋሰ፡ አፉሁ፡ ወኮንከ፡ መሰንቆሁ፡ ለመንፈሰ፡ ሐሰት፡ ወደጐፀከ፡ በድኅንፃሁ፡ ወኮንከ፡ አርጋኖነ፡ አጋንንት፡ በዘይገብሩከ፡ ተውኔተ፡ በከመ፡ ፈቀዱ።  ኮንከ፡ ሠረገላሁ፡ ለሰይጣን፡ ወተፅፅነ፡ ላዕሌከ፡ እንዘ፡ ይቀንየከ፡ በልጓመ፡ ቅኔሁ፡ ፀመደከ፡ ከመ፡ አባዕር፡ ወአንበረ፡ አርዑቶ፡ ውስተ፡ ክሳድከ።  ወአውጽአከ፡ እም፡ ግብርናተ፡ ሤጠ፡ ደሙ፡ ለክርስቶስ፡ ወረሰየከ፡ ገብረ፡ ሎቱ።  ወይቤለከ፡ ከሐድ፡ ልደቶ፡ ለክርስቶስ፡ ዘእም፡ ቅድመ፡ ዓለም፡ ወበል፡ ለፌ፡ እማርያም፡ ክዋኔሁ።  ፱፡ ትትሔዘብኑ፡ ከመ፡ ቃለ፡ ገብርኤል፡ ተሠገወ፡ እማርያም፡ ወኢተአምርኑ፡ ከመ፡ እግዚአ፡ ገብርኤል፡ ተሰብአ፡ እምኔሃ።  ፈነወ፡ ገብሮ፡ ኀበ፡ አመቱ፡ ከመ፡ ያብስራ፡ ብስራተ፡ ሥጋዌሁ።  ወይቤላ፡ ተፈሥሒ፡ ፍሥሕት፡ እግዚአብሔር፡ ምስሌኪ፡ ወናሁ፡ ትፀንሲ፡ ወትወልዲ፡ ወልደ።  ወትቤሎ፡ እፎኑ፡ ይከውነኒ፡ ዝንቱ፡ እንዘ፡ ኢየአምር፡ ብእሴ።  ናሁኬ፡ እሙነ፡ ተናገረት፡ ወለተ፡ ዳዊት፡ እስመ፡ ኢሰምዐት፡ እም፡ ቅድመዝ፡ ዘከመዝ፡ ፅንሰ።  ወበእንተዝ፡ ኢኄሳ፡ መልአክ፡ በከመ፡ ኄሶ፡ ለዘካርያስ፡ አላ፡ ይቤላ፡ መንፈስቅዱስ፡ ይመጽእ፡ ላዕሌኪ።  ናሁኬ፡ ፩፡ ጾታ፡ ሥላሴ፡ ዘይቄድሳ፡ ከመ፡ ትኩን፡ ማኅደረ፡ መለኮት።  ካዕበ፡ ይቤላ፡ መልአክ፡ ወኃይለ፡ ልዑል፡ ይጼልለኪ።  ናሁ፡ ዝኒ፡ ካልዕ፡ ጾታ፡ ሥላሴ፡ ዘያጸንዓ፡ ለከዊነ፡ እመ፡ ወልዱ።  ፲፡ ወዓዲመ፡ ይቤላ፡ መልአክ፡ ወዘኒ፡ ይትወለድ፡ እምኔኪ፡ ቅዱስ፡ ውእቱ፡ ወይሰመይ፡ ወልደ፡ ልዑል፡ ወይሁቦ፡ እግዚአብሔር፡ አምላክ፡ መንበረ፡ ዳዊት፡ አቡሁ።  ናሁኬ፡ ሣልስ፡ ጾታ፡ ዘተወልደ፡ እም፡ ድንግል።  ፲፩፡ ወበእንተ፡ መንፈስቅዱስኒ፡ ይቤ፡ ይመጽእ፡ ላዕሌኪ፡ ወኢይቤ፡ ይሠገው፡ እምኔኪ።  ወበእንተ፡ አብኒ፡ ይቤ፡ ወኃይለ፡ ልዑል፡ ይጼልለኪ፡ ወኢይቤ፡ ይትወለድ፡ እምኔኪ።  ወበእንተ፡ ወልድሰ፡ ይቤ፡ ወዘኒ፡ ይትወለድ፡ እምኔኪ፡ ቅዱስ፡ ውእቱ፡ ወይሰ፡ መይ፡ ወልደ፡ ልዑል፡ ወይሁቦ፡ እግዚአብሔር፡ አምላክ፡ መንበረ፡ ዳዊት፡ አቡሁ።  በእንተ፡ ልደቱ፡ እም፡ አብ፡ ይቤ፡ ወይሰመይ፡ ወልደ፡ ልዑል፡ ወበእንተ፡ ልደቱ፡ እም፡ ድንግል፡ ይቤ፡ ወይሁቦ፡ እግዚአብሔር፡ አምላክ፡ መንበረ፡ ዳዊት፡ አቡሁ፡ እስመ፡ እም፡ ዘርዐ፡ ዳዊት፡ ይእቲ፡ ማርያም፡ በከመ፡ ይቤ፡ ጳውሎስ፡ ገብሩ፡ ለክርስቶስ፡ ዘተሠይመ፡ ሐዋርያሁ፡ ወተፈልጠ፡ ለትምህርተ፡ እግዚአብሔር፡ ዘአቅደመ፡ ነጊረ፡ በአፈ፡ ነቢያቲሁ፡ ወበመጻሕፍቲሁ፡ ቅዱሳት፡ በእንተ፡ ወልዱ፡ ዘተወልደ፡ ወመጽአ፡ እም፡ ዘርዐ፡ ዳዊት፡ በሥጋ፡ ሰብእ።  ወአርአየ፡ ከመ፡ ወልደ፡ እግዚአብሔር፡ ውእቱ፡ በኃይሉ፡ ወበመንፈስ፡ ቅዱስ።  ፲፪፡ ናሁኬ፡ ያኤምረከ፡ ጳውሎስ፡ ሶበ፡ ይብል፡ ወመጽአ፡ እም፡ ዘርዐ፡ ዳዊት፡ በሥጋ፡ ሰብእ፡ እስመ፡ ዘቅድመ፡ ሀሎ፡ ሐወጻ፡ ለቤተ፡ ዳዊት፡ ኢሥግው፡ እም፡ ትካት፡ ተሠገወ፡ እም፡ ወለተ፡ ዳዊት።  ወበእንተዝ፡ ይቤ፡ ወመጽአ፡ እም፡ ዘርዐ፡ ዳዊት፡ በሥጋ፡ ሰብእ፡ ወአርአየ፡ ከመ፡ ወልደ፡ እግዚአብሔር፡ በኃይሉ፡ ወበመንፈስ፡ ቅዱስ።  ፲፫፡ ካዕበ፡ ይቤ፡ ነቢይ፡ እግዚአብሔርሰ፡ እም፡ ቴማን፡ ይመጽእ፡ ወቅዱስኒ፡ እም፡ ደብረ፡ ፋራን።  ፋራን፡ ይተረጐም፡ በጣዕዋ፡ ወጣዕዋኒ፡ ይተረጐም፡ በንጽሕት፡ ድንግል።  ከደነ፡ ሰማያተ፡ ሥኑ፡ ዝኒ፡ ይተረጐም፡ በኃይለ፡ መለኮቱ፡ ዘዕሩይ፡ ምስለ፡ አቡሁ፡ ወመልዐ፡ ምድረ፡ ስብሐቲሁ።  ወዝኒ፡ ይተረጐም፡ በእንተ፡ ገቢረ፡ መንክራቲሁ፡ ዘተሰብከ፡ ውስተ፡ ኵሉ፡ አጽናፈ፡ ዓለም፡ በከመ፡ ይቤ፡ ነቢይ፡ ውስተ፡ ኵሉ፡ ምድር፡ ወጽአ፡ ነገሮሙ፡ ወእስከ፡ አጽናፈ፡ ዓለም፡ በጽሐ፡ ነቢቦሙ።  ፲፬፡ ወካዕበ፡ ይቤ፡ በነቢይ፡ ቡሩክ፡ ዘይመጽእ፡ በስመ፡ እግዚአብሔር፡ ባረክናክሙ፡ እም፡ ቤተ፡ እግዚአብሔር፡ እግዚአብሔር፡ እግዚእ፡ አስተርአየ፡ ለነ።  ወዓዲ፡ ይቤ፡ ዘይነብር፡ ዲበ፡ ኪሩቤል፡ አስተርአየ።  መኑኬ፡ ዘርዕዮ፡ ለእግዚአብሔር፡ ዘእንበለ፡ በሥጋዌሁ፡ በከመ፡ ይቤሎ፡ ለሙሴ፡ አልቦ፡ ዘርዕየ፡ ገጽየ፡ ዘየሐዩ።  ፲፭፡ ዳዊትኒ፡ ይቤ፡ በእንተ፡ ርደተ፡ መለኮት፡ ኀበ፡ ማርያም፡ ወይወርድ፡ ከመ፡ ጠል፡ ውስተ፡ ፀምር።  ወከመ፡ ነጠብጣብ፡ ዲበ፡ ምድር፡ ወይሠርፅ፡ ጽድቅ፡ በመዋዕሊሁ።  ወብዙኅ፡ ሰላም፡ እስከ፡ የኀልፍ፡ ወርኅ።  ወይኴንን፡ እም፡ ባሕር፡ እስከ፡ ባሕር፡ ወእም፡ አፍላግ፡ እስከ፡ አጽናፈ፡ ዓለም።  ይገንዩ፡ ቅድሜሁ፡ ኢትዮጵያ፡ ወጸላዕቱሂ፡ ሐመደ፡ ይቀምሑ።  ነገሥተ፡ ተርሴስ፡ ወደሰያት፡ አምኃ፡ ያበውኡ።  ነገሥተ፡ ሳባ፡ ወዐረብ፡ ጋዳ፡ ያመጽኡ።  ፲፮፡ ናሁኬ፡ አግሀደ፡ ቃለ፡ መዝሙር፡ ርደተ፡ ወልደ፡ እግዚአብሔር፡ ኀበ፡ ማርያም፡ ሶበ፡ ይብል፡ ወይወርድ፡ ከመ፡ ጠል፡ ውስተ፡ ፀምር፡ ወከመ፡ ነጠብጣብ፡ ዘያንጠበጥብ፡ ዲበ፡ ምድር።  ወእምዝ፡ ያተሉ፡ ወይብል፡ ወይሠርፅ፡ ጽድቅ፡ በመዋዕሊሁ።  በከመ፡ ይቤ፡ ጳውሎስ፡ ወማኅለቅቱሰ፡ ለጽድቅ፡ አሚን፡ በክርስቶስ።  ሠረፀ፡ ጕንደ፡ መስቀል፡ ለምለማ፡ አዕፁቂሁ።  ተሠፀረ፡ ጕንደ፡ ጣዖት፡ ወተቀጥቀጠ፡ ግልፎ፡ አማልክት፡ ሠረፀ፡ በረከተ፡ ወንጌል፡ ወተጸርአ፡ መርገመ፡ ኦሪት።  ሠረፁ፡ መሀይምናን፡ ወተዘርዉ፡ ሰቃልያን።  ሠረፁ፡ ካህናተ፡ ምሥጢር፡ ወተደምሰሱ፡ ገነውተ፡ አማልክት።  ወብዙኅ፡ ሰላም፡ እስከ፡ የኀልፍ፡ ወርኅ፡ እስመ፡ አውራኂሁኒ፡ አውራኀ፡ ሰላም፡ ወዓመታቲሁኒ፡ ዓመታተ፡ ሣህል፡ ወምሕረት።  ወይኴንን፡ እም፡ ባሕር፡ እስከ፡ ባሕር፡ ወእም፡ አፍላግ፡ እስከ፡ አጽናፈ፡ ዓለም።  ዝኒ፡ በእንተ፡ መንግሥቱ፡ ሰፋኒት፡ ውስተ፡ ኵሉ፡ አጽናፈ፡ ዓለም።  ፲፯፡ ይገንዩ፡ ቅድሜሁ፡ ኢትዮጵያ፡ ዝኒ፡ በእንተ፡ አሚነ፡ ሃይማኖቶሙ፡ ዘእንበለ፡ ሐዋርያ።  ሰብአ፡ ሮሜ፡ አሕመምዎሙ፡ ለጴጥሮስ፡ ወለጳውሎስኒ፡ ወቀተልዎሙ፡ በኀሣር፡ ወእም፡ ድኅረዝ፡ አምኑ፡ በስብከቶሙ።  ሰብአ፡ ሕንደኬ፡ ዘሐቁ፡ አነዳሁ፡ ለቶማስ፡ ወወደዩ፡ ወይነ፡ ወፄወ፡ ውስተ፡ ቍሰሊሁ፡ እስከ፡ ትውዒ፡ ነፍሱ፡ ወትትመሠው፡ ሥጋሁ፡ እስከ፡ አመ፡ ተሣሃሎ፡ እግዚአብሔር፡ ወፈወሶ፡ ከመ፡ ዘኢሐመ።  ወእም፡ ድኅረዝኒ፡ ረገዝዎ፡ በ፬፡ ኩያንው፡ ወቀተልዎ፡ በመልዕልተ፡ ደብር፡ ወእም፡ ድኅረዝ፡ አምኑ፡ በስብከቱ።  ፲፰፡ ወማርቆስ፡ ወንጌላዊ፡ ሰበከ፡ በአድያመ፡ ግብጽ፡ ወእለእስክንድርያ፡ ሰሐብዎ፡ ውስተ፡ ኰኵሕ፡ እንዘ፡ ይብሉ፡ ንስሕቦ፡ ለዳቤላ፡ ዘላህም፡ ወተክዕወ፡ ደሙ፡ ውስተ፡ አስኳት፡ ወሞተ፡ ጽዑረ፡ ሞተ፡ ወእም፡ ድኅረዝ፡ አምኑ፡ በስብከቱ።  እንድርያስ፡ ሐዋርያ፡ ቦአ፡ ሀገረ፡ በላዕተ፡ ሰብእ፡ ወደዩ፡ ሐብለ፡ ውስተ፡ ክሳዱ፡ ወሰሐብዎ፡ ውስተ፡ አዕባን፡ በሊሐት፡ እስከ፡ ይትቤጸል፡ ሥጋሁ፡ ወእም፡ ድኅረዝ፡ አምኑ፡ በስብከቱ።  ወእምዝ፡ ቦአ፡ ውስተ፡ ካልዕ፡ ውእቶሙኒ፡ አዕረግዎ፡ ዲበ፡ መስቀል፡ ወኰነንዎ፡ ዐቢየ፡ ኵነኔ፡ እስከ፡ ትወፅእ፡ መንፈሱ፡ ወእም፡ ድኅረዝ፡ አምኑ፡ በስብከቱ።  ፲፱፡ ማትያስ፡ ሐዋርያ፡ ቦአ፡ ሀገረ፡ ደማስቆ፡ ገብሩ፡ ሎቱ፡ ዐራተ፡ ዘሐጺን፡ ወአስከብዎ፡ ዲቤሁ፡ አንደዱ፡ እሳተ፡ ላዕሌሁ፡ እስከ፡ ይትሌዐል፡ ነበልባሉ፡ መጠነ፡ ፲ወ፭፡ በእመት፡ ወነበሩ፡ ከመዝ፡ እንዘ፡ ያነድዱ፡ እስከ፡ ፳ወ፭፡ ጽባሕ፡ ወአልቦ፡ ዘለከፎ፡ ወእም፡ ድኅረዝ፡ አምኑ፡ በስብከቱ።  ፳፡ ዮሐንስ፡ ወንጌላዊ፡ ቦአ፡ ሀገረ፡ እስያ፡ ወኀደረ፡ ውስተ፡ ቤተ፡ ሮምና፡ ወአሕመመቶ፡ በቅኔ፡ መሪር፡ እንዘ፡ ይትቀነይ፡ ላቲ፡ በቤተ፡ ምንዳድ፡ ወይእቲኒ፡ እንዘ፡ ትዘብጦ፡ ዘእንበለ፡ ምሕረት፡ ወአጽሐፈት፡ በላዕሌሁ፡ መጽሐፈ፡ ግብርናት፡ ወለለጽባሑ፡ ነበረት፡ እንዘ፡ ታመነድቦ፡ በመቅሰፍት፡ ወእም፡ ድኅረዝ፡ አምነት፡ በስብከቱ፡ ሶበ፡ ርእየት፡ መንክራቲሁ።  ወሰብአ፡ ሀገርኒ፡ አንሥኡ፡ መራደ፡ ላዕሌሁ፡ ወላዕለ፡ ዲዮስቆሪዶስ፡ መኰንን፡ ዘአምነ፡ በስብከተ፡ ዚአሁ፡ ወበዝግሐተ፡ መዋቅሕትኒ፡ አመንደብዎ፡ እለ፡ አስርሆሙ፡ ምክረ፡ ሰይጣን፡ ወእም፡ ድኅረዝ፡ አምኑ፡ በስብከቱ።  ፳፩፡ ፊልጶስኒ፡ ሐዋርያ፡ ቦአ፡ ሀገረ፡ አፍራቅያ፡ ወሰበከ፡ ሎሙ፡ በስመ፡ ኢየሱስ፡ ክርስቶስ።  ወእምዝ፡ ነደ፡ ልቦሙ፡ በመዐት፡ ወአዕረግዎ፡ ዲበ፡ መስቀል፡ ወሰቀልዎ፡ ቍልቍሊተ፡ ወቀሠፍዎ፡ ዐቢየ፡ መቅሠፍተ፡ እስከ፡ ትወጽእ፡ መንፈሱ።  ወዓዲ፡ ፈቀዱ፡ ያንድዱ፡ እሳተ፡ ላዕለ፡ ሥጋሁ፡ ወመሠጦ፡ መልአከ፡ እግዚአብሔር፡ ወእም፡ ድኅረዝ፡ አምኑ፡ በስብከቱ።  ፳፪፡ ወንጌላዊ፡ ሉቃስ፡ ቦአ፡ ሀገረ፡ ሮሜ፡ ምስለ፡ ጴጥሮስ፡ መምህሩ፡ ወእም፡ ድኅረ፡ ሞቱ፡ ለጴጥሮስ፡ ነበረ፡ እንዘ፡ ያጸንዕ፡ ስብከቶ፡ ወያጸንዖሙ፡ ለመሀይምናን።  ወእምዝ፡ አኀዞ፡ ኔሮን፡ ንጉሥ፡ ወቀሠፎ፡ በጥብጣቤ፡ እስከ፡ ይውኅዝ፡ ደሙ፡ ከመ፡ ማይ።  ወአዘዘ፡ ይምትሩ፡ መዝራእቶ፡ ዘየማን፡ እንተ፡ ባቲ፡ ይጽሕፍ፡ መንክራተ፡ እግዚአብሔር፡ ወመንክራቲሆሙ፡ ለሐዋርያት።  ወበዕለተ፡ ክላሌሁ፡ መተሩ፡ ርእሶ፡ ዘበሰይፍ፡ ወእም፡ ድኅረዝ፡ አምኑ፡ በስብከቱ።  ፳፫፡ ማቴዎስ፡ ወንጌላዊ፡ ቦአ፡ ሀገረ፡ ካህናት፡ ወእም፡ ድኅረዝ፡ ቦአ፡ አጰንጌ፡ ወዖደ፡ ውስተ፡ በሐውርተ፡ ባርትያ፡ ወመተሩ፡ ርእሶ፡ በመጥባሕት፡ ወእም፡ ድኅረዝ፡ አምኑ፡ በስብከቱ።  ፳፬፡ ታዴዎስ፡ ሐዋርያ፡ ቦአ፡ ሀገረ፡ ሶርያ፡ ወገብረ፡ ባቲ፡ መንክራተ።  ወሶበ፡ ዜነዎ፡ ለወሬዛ፡ ዘብዙኅ፡ ጥሪቱ፡ ከመ፡ ኢይትከሀሎ፡ ጸዲቅ፡ ዘእንበለ፡ በመንኖ፡ ንዋይ፡ ተምዐ፡ ውእቱ፡ ወሬዛ፡ ወሐነቆ፡ ለታዴዎስ፡ እስከ፡ ፈቀደት፡ ትጻእ፡ ዓይኑ፡ እምንዳቤ፡ ሕንቀት፡ ወበይእቲ፡ ሰዓት፡ አኅለፈ፡ ገመለ፡ እንተ፡ ስቍረተ፡ መርፍእ፡ ካዕበ፡ ወሥልሰ፡ በእንተ፡ ዘለፋሁ፡ ለባዕል።  ወእም፡ ድኅረዝ፡ አምኑ፡ በስብከቱ።  ፳፭፡ ወለኢየሩሳሌም፡ ብዙኅ፡ ደመ፡ ነቢያት፡ ተክዕወ፡ ባቲ፡ እም፡ ደመ፡ ኢሳይያስ፡ ነቢይ፡ እስከ፡ ደመ፡ ዘካርያስ፡ ወልደ፡ በራክዩ።  ወዓዲ፡ እስከ፡ ደመ፡ ዮሐንስ፡ መጥምቅ፡ ዘውእቱ፡ ተፍጻሜተ፡ ነቢያት።  ወዓዲ፡ ተክዕወ፡ ላዕሌሃ፡ ደመ፡ ሕፃናተ፡ ገሊላ፡ እለ፡ ኢያእመሩ፡ ርስሐተ፡ ዝ፡ ዓለም፡ እስከ፡ ቄሐት፡ ምድር፡ እም፡ ደሞሙ፡ ወእስከ፡ ጻዕደወት፡ ዓዲ፡ እምነ፡ ነጸፍጻፈ፡ ሐሊበ፡ እማቲሆሙ።  ፳፮፡ ወእም፡ ኵሉሰ፡ ዘየዐቢ፡ ተክዕወ፡ ላዕሌሃ፡ ደመ፡ ኢየሱስ፡ ክርስቶስ፡ ደም፡ ነባቢ፡ ዘይጸርሕ፡ ኀበ፡ አቡሁ፡ እንዘ፡ ይሰክዮሙ፡ ለእለ፡ ከዐውዎ፡ ወያስተሠሪ፡ ሎሙ፡ ኃጣውኢሆሙ፡ ለእለ፡ ይትመጠውዎ፡ በአሚን።  ፳፯፡ ወዓዲ፡ ተክዕወ፡ ላዕሌሃ፡ ደመ፡ እስጢፋኖስ፡ ወደመ፡ ያዕቆብ፡ ወልደ፡ እልፍዮስ፡ በውግረተ፡ እብን።  ወደመ፡ ያዕቆብ፡ ወልደ፡ ዘብዴዎስ፡ ዘበሰይፍ፡ ወደመ፡ ያዕቆብ፡ እኁሁ፡ ለእግዚእነ፡ በአጽድፎ፡ እም፡ ርእሰ፡ ተድባበ፡ ቤተ፡ መቅደስ።  ወደመ፡ ስምዖን፡ ወልደ፡ ቀለዮጳ፡ በዲበ፡ መስቀል።  ወበዝኒ፡ ኵሉ፡ ዘተክዕወ፡ ደመ፡ ቅዱሳን፡ አኮ፡ ዘኮነ፡ ሙያጤሃ፡ ሠናይ፡ እስመ፡ ዐዘቅተ፡ ደም፡ ይእቲ።  ፳፰፡ ወበርተሎሜዎስኒ፡ ቦአ፡ ሀገረ፡ እልዋኅ፡ ወሰበከ፡ ወንጌለ፡ ጸጋሁ፡ ለኢየሱስ፡ ክርስቶስ፡ ወበጽሐ፡ ኀበ፡ ንስማኦፊን፡ ወኒኦኒዶስ፡ አህጉር፡ ዐበይት፡ እለ፡ ሕኑፃን፡ በማዕዶተ፡ ባሕር፡ መልኡ፡ ውስተ፡ ሠቅ፡ ኆፃ፡ ወወደይዎ፡ ውስቴቱ፡ ለንጹሕ፡ ሐዋርያ፡ ወወረውዎ፡ ውስተ፡ ባሕር፡ ወፈጸመ፡ ስምዖ፡ በሰላመ፡ እግዚአብሔር፡ ወእምድኅረዝ፡ አምኑ፡ በስብከቱ።  ወኵሎን፡ እንከ፡ አህጉር፡ አሐቲ፡ አሐቲ፡ እምኔሆን፡ እም፡ ድኅረ፡ አሕመማሁ፡ ለሐዋርያሆን፡ አው፡ ወእም፡ ድኅረ፡ ቀተላሁ፡ ለዘሰበከ፡ ሎን፡ የአምና፡ በትምህርቱ፡ ሶበ፡ ተዘከራ፡ መንክራተ፡ እንተ፡ ገብረ፡ በውስቴቶን፡ አው፡ ሶበ፡ ርእያ፡ ተአምረ፡ በላዕለ፡ ሥጋሁ፡ ለሐዋርያ።  ፴፡ ወሀገርነሰ፡ ኢትዮጵያ፡ አኮ፡ ከማሁ፡ ኢያንሶሰዋ፡ እግረ፡ ሐዋርያት፡ ዲቤሃ፡ ወኢተገብረ፡ መንክራተ፡ እግዚእ፡ በውስቴታ፡ አላ፡ አምነቶ፡ በዜና፡ ወተወክፈቶ፡ በድምጽ።  ወበእንተዝ፡ ይቤ፡ ነቢይ፡ አዕጻዳተ፡ ኢትዮጵያ፡ ይደነግጻ፡ ይደነግጻ፡ ለአሚን፡ ወኢያገዝፋ፡ ክሳደ፡ ልቦን፡ ለኢአሚን።  ይደነግጻ፡ ለሰሚዐ፡ ቃለ፡ እግዚአብሔር፡ ወኢይመይጣ፡ እዝኖን፡ እም፡ አጽምኦ፡ ትእዛዛቲሁ።  ይደነግጻ፡ በንስሓ፡ ከመ፡ ይትመየጣ፡ እም፡ ሕራማቲሆን፡ ዘትካት።  ወይረውፃ፡ ኀበ፡ አምልኮቱ፡ ለክርስቶስ።  ወበካልዕኒ፡ ይብል፡ አንተ፡ ሰበርከ፡ ርእሰ፡ ከይሲ፡ በውስተ፡ ማይ።  ርእሰ፡ ከይሲ፡ ይተረጐም፡ በሰቢረ፡ ርእሰ፡ ኅሊናሁ፡ ለሰይጣን።  ወአንተ፡ ቀጥቀጥከ፡ አርእስቲሁ፡ ለከይሲ።  ወቅጥቃጤሁሰ፡ ለርእሰ፡ ከይሲ፡ ከመ፡ ኢይትነሣእ፡ ዳግመ፡ ወከመ፡ ኢንትመየጥ፡ ንሕነኒ፡ ውስተ፡ አምልኮቱ፡ ነኀልዮ፡ ከመ፡ ዘሞተ፡ ወኢንዝክሮ፡ ከመ፡ ዘሀሎ።  ወወሀብኮሙ፡ ሲሳዮሙ፡ ለሕዝበ፡ ኢትዮጵያ።  ዝኒ፡ በእንተ፡ ቍርባነ፡ ሥጋሁ፡ ወደሙ፡ ለወልደ፡ እግዚአብሔር፡ ዝ፡ ውእቱ፡ ሲሳየ፡ ጻድቃን፡ ዘለዓለመ፡ ዓለም፡ እስመ፡ አልቦ፡ ዘይክል፡ ነሢአ፡ ቍርባን፡ ዘእንበለ፡ ይትነዛኅ፡ በማየ፡ ጥምቀት፡ ወይትኀተም፡ በቅብዐ፡ በለሶን።  ወአልቦ፡ ዘይክል፡ ነሢአ፡ ጥምቀት፡ ዘእንበለ፡ ያውግዞ፡ ለሰይጣን፡ ወይቀጥቅጦ፡ ርእሶ፡ በኃይለ፡ ሃይማኖት።  ወበካልዕኒ፡ ይብል፡ ይምጽኡ፡ ተናብልት፡ እም፡ ግብጽ፡ ኢትዮጵያ፡ ታበጽሕ፡ እደዊሃ፡ ኀበ፡ እግዚአብሔር።  ወዝኒ፡ ትንቢት፡ በእንተ፡ ሢመተ፡ እዴሆሙ፡ ለጳጳሳተ፡ ኢትዮጵያ፡ ከመ፡ እመንበረ፡ ማርቆስ፡ ውእቱ፡ ይነግር።  ወምክንያተ፡ እምነቶሙሰ፡ ለሰብአ፡ ኢትዮጵያ፡ ከመዝ፡ ውእቱ፡ እመንግሥተ፡ አርዌ፡ እስከ፡ ርደታ፡ ለንግሥተ፡ አዜብ፡ ኀበ፡ ሰሎሞን፡ ወልደ፡ ዳዊት፡ ከመ፡ ትስማዕ፡ ጥበቢሁ፡ ነበሩ፡ በሕገ፡ አሕዛብ፡ እንዘ፡ ያመልኩ፡ ምሕራማተ፡ ጣዖት፡ ዘዘዚአሁ።  ወአመ፡ ተመይጦታ፡ ለንግሥተ፡ አዜብ፡ አምጽአት፡ ሎሙ፡ ዜና፡ ኦሪት፡ እም፡ ኢየሩሳሌም፡ ወነበሩ፡ በሕገ፡ አይሁድ፡ እም፡ አሜሃ፡ እስከ፡ ምጽአተ፡ ክርስቶስ፡ እንዘ፡ ይትቀነዩ፡ ለትእዛዘ፡ ሕግ፡ ወሥርዓት፡ ወእንዘ፡ ይፀመዱ፡ ለዐቂበ፡ ሰንበታቲሁ፡ ለእግዚአብሔር።  ወበእንተዝ፡ ይቤ፡ ኢሳይያስ፡ ወለእመ፡ ገብኡ፡ እም፡ ካልዕ፡ ሕዝብ፡ ወተቀንዩ፡ ሎቱ፡ ወአፍቀሩ፡ ስመ፡ እግዚአብሔር፡ ወኮንዎ፡ አግብርቲሁ፡ ወአእማቲሁ፡ ለኵሎሙ፡ እለ፡ የዐቅቡ፡ ሰንበታትየ፡ ወኢያረኵሱ፡ ወይትዔገሡ፡ በሥርዓትየ፡ አበውኦሙ፡ ውስተ፡ ደብረ፡ መቅደስየ፡ ወአስተፌሥሖሙ፡ በቤተ፡ ጸሎትየ፡ ወይከውን፡ ኅሩየ፡ መሥዋዕትየ፡ ወቍርባንየ፡ ወቤትየሰ፡ ቤተ፡ ጸሎት፡ ይሰመይ፡ ይቤ፡ እግዚአብሔር፡ ለኵሉ፡ አሕዛብ።  ወበሆሴዕኒ፡ ይቤ፡ እሬስዮ፡ ሕዝብየ፡ ለዘኢኮነ፡ ሕዝብየ፡ ወእሬስያ፡ ፍቅርትየ፡ ለ፡ እንተ፡ ኢኮነት፡ ፍቅርትየ፡ ወይከውኑ፡ ውሉደ፡ እግዚአብሔር፡ ሕያው፡ በብሔር፡ በኀበ፡ ይቤልዎሙ፡ ኢኮንክሙ፡ ውሉደ፡ እግዚአብሔር።  ወምክንያተ፡ እምነቶሙሰ፡ በእግዚእ፡ ኮነ፡ አመ፡ ርደቱ፡ ለሕፅዋ፡ ለሕንደኬ፡ ንግሥተ፡ ኢትዮጵያ፡ ከመ፡ ይስግድ፡ ለበዓለ፡ ፋሲካ፡ ውስተ፡ ኢየሩሳሌም።  ወእመቦ፡ ዘአምነ፡ በውስተ፡ አሕዛብ፡ በሕገ፡ አይሁድ፡ ወለለበዓለ፡ ፋሲካ፡ ይወርድ፡ ኢየሩሳሌም፡ እስመ፡ ኢይከውኖ፡ ገቢረ፡ ሥርዓተ፡ ፋሲካ፡ በሀገሩ፡ ዘእንበለ፡ ኀበ፡ መካን፡ ዘተሰምየ፡ ስመ፡ እግዚአብሔር።  ወበእንተዝ፡ ጽሑፍ፡ ውስተ፡ ወንጌለ፡ ዮሐንስ፡ ዘይብል፡ ወቦ፡ እም፡ ውስተ፡ አረሚኒ፡ እለ፡ ዐርጉ፡ ይስግዱ፡ ለበዓል፡ ወሖሩ፡ እሙንቱሂ፡ ኀበ፡ ፊልጶስ፡ ዘቤተ፡ ሳይዳ፡ ዘገሊላ፡ ወይቤልዎ፡ እግዚኦ፡ ንፈቅድ፡ ንርአዮ፡ ለኢየሱስ።  ወሖረ፡ ፊልጶስ፡ ወነገሮ፡ ለእንድርያስ።  ወሖሩ፡ እንድርያስ፡ ወፊልጶስ፡ ወነገርዎ፡ ለኢየሱስ።  ወአውሥአ፡ እግዚእ፡ ኢየሱስ፡ ወይቤሎሙ፡ በጽሐ፡ ጊዜሁ፡ ከመ፡ ይሰባሕ፡ ወልደ፡ እጓለ፡ እመ፡ ሕያው።  ዝ፡ ብሂል፡ በጽሐ፡ ጊዜሁ፡ ከመ፡ ይእመኑ፡ ብየ፡ አሕዛብ፡ ወይሰብሑኒ።  ወበምክንያተ፡ ዝንቱ፡ ነገር፡ ወረደ፡ ሕጽዋ፡ ለሕንደኬ፡ ንግሥተ፡ ኢትዮጵያ፡ ከመ፡ ይስግድ፡ ለበዓለ፡ ኢየሩሳሌም፡ በከመ፡ ጽሑፍ፡ ውስተ፡ ግብረ፡ ሐዋርያት።  ወነበቦ፡ መልአከ፡ እግዚአብሔር፡ ለፊልጶስ፡ ወይቤሎ፡ ተንሥእ፡ ወሑር፡ ጊዜ፡ ቀትር፡ ፍኖተ፡ በድው፡ ዘያወርድ፡ እም፡ ኢየሩሳሌም፡ ለጋዛ።  ወተንሥአ፡ ወሖረ፡ ወረከበ፡ ብእሴ፡ እም፡ ሕዝበ፡ ኢትዮጵያ፡ ሕፅዋ፡ ለሕንደኬ፡ ንግሥተ፡ ኢትዮጵያ፡ ወመጋቢሃ፡ ውእቱ፡ ለኵሉ፡ ብሔረ፡ ጋዛ፡ ወሖረ፡ ኢየሩሳሌም፡ ይሰግድ።  ወእንዘ፡ ይገብእ፡ ነበረ፡ ዲበ፡ ሠረገላሁ፡ ወያነብብ፡ መጽሐፈ፡ ኢሳይያስ፡ ነቢይ፡ ወይቤሎ፡ መንፈስቅዱስ፡ ለፊልጶስ፡ ሑር፡ ትልዎ፡ ለዝንቱ፡ ሠረገላ።  ወሮፀ፡ ፊልጶስ፡ ወበጽሐ፡ ወሰምዖ፡ እንዘ፡ ያነብብ፡ መጽሐፈ፡ ኢሳይያስ፡ ነቢይ፡ ወይቤሎ፡ ፊልጶስ፡ ተአምርኑ፡ እንከ፡ ዘታነብብ።  ወይቤሎ፡ ሕፅው፡ በአይቴ፡ አአምር፡ ለእመ፡ አልቦ፡ ዘመሀረኒ።  ወአስተብቍዖ፡ ለፊልጶስ፡ ከመ፡ ይዕርግ፡ ወይንበር፡ ኅቡረ፡ ኀቤሁ።  ወነገረ፡ መጽሐፍሰ፡ ኀበ፡ ያነብብ፡ ከመዝ፡ ይብል፡ ከመ፡ በግዕ፡ ዘኢይነብብ፡ በቅድመ፡ ዘይቀርጾ፡ ከማሁ፡ ኢከሠተ፡ አፉሁ፡ በሕማሙ።  ወተንሥአ፡ ኵነኔሁ፡ ወመኑ፡ ይነግር፡ ልደቶ፡ እስመ፡ ተአተተ፡ እምድር፡ ሕይወቱ።  ወተመይጠ፡ ኀበ፡ ፊልጶስ፡ ውእቱ፡ ሕፅው፡ ወይቤሎ፡ ብቍዐኒ፡ ንግረኒ፡ በእንተ፡ መኑ፡ ይብል፡ ነቢይ፡ ከመዝ፡ በእንተ፡ ርእሱኑ፡ ወሚመ፡ በእንተ፡ ካልዕ።  ወከሠተ፡ አፉሁ፡ ፊልጶስ፡ ወአኀዘ፡ ይምሀሮ፡ በእንተ፡ ኢየሱስ፡ ወይፈክር፡ ሎቱ፡ በውእቱ፡ መጽሐፍ።  ወእንዘ፡ የሐውሩ፡ በጽሑ፡ ኀበ፡ ማይ።  ወይቤሎ፡ ውእቱ፡ ሕፅው፡ ነዋ፡ ማይ፡ ወመኑ፡ ይከልአኒ፡ ተጠምቆ።  ወአዘዘ፡ ያቅሙ፡ ሠረገላሁ፡ ወአቀሙ፡ ወወረዱ፡ ኅቡረ፡ ኀበ፡ ማይ፡ ፊልጶስ፡ ወውእቱ፡ ሕፅው፡ ወአጥመቆ።  ወወጺኦሙ፡ እማይ፡ መንፈሰ፡ እግዚአብሔር፡ መሠጦ፡ ለፊልጶስ፡ ወኢርእዮ፡ እንከ፡ ውእቱ፡ ሕፅው፡ ወአተወ፡ ብሔሮ፡ እንዘ፡ ይትፌሣሕ።  ወበዜና፡ ዚአሁ፡ አምኑ፡ ሰብአ፡ ኢትዮጵያ፡ በወንጌለ፡ ጸጋሁ፡ ለኢየሱስ፡ ክርስቶስ።  ወበእንተ፡ ከዊነ፡ ዐቢየ፡ ክርስቲያንሰ፡ ስእኑ፡ ምክንያተ፡ እስመ፡ ኢኮነ፡ ካህነ፡ ውእቱ፡ ሕፅው፡ ከመ፡ ያጥምቆሙ።  ወእም፡ ድኅረ፡ ብዙኅ፡ ዓመታት፡ ወጕንዱይ፡ አክራም፡ ወጽአ፡ ነጋዲ፡ እም፡ ጢሮስ፡ ምስለ፡ ክልዔ፡ ደቂቁ፡ ስመ፡ ፩፡ ፍሬምናጦስ፡ ወስመ፡ ካልዑ፡ ሲድራኮስ።  ወእምዝ፡ ደወየ፡ ውእቱ፡ ነጋዲ፡ ወሞተ፡ በውስተ፡ መርሶ፡ ሐይቀ፡ ባሕር፡ ዘጽንፈ፡ ብሔረ፡ ኢትዮጵያ።  ወአምጽእዎሙ፡ ለእሙንቱ፡ ደቂቅ፡ እለ፡ አስማቲሆሙ፡ ሲድራኮስ፡ ወፍሬምናጦስ፡ ወአቀምዎሙ፡ ቅድመ፡ ንጉሠ፡ ኢትዮጵያ፡ ወአፍቀሮሙ፡ ንጉሥ፡ ወደመሮሙ፡ ምስለ፡ ደቂቀ፡ መንግሥት፡ ወነበሩ፡ እንዘ፡ ያነክሩ፡ ግዕዞሙ፡ ለሰብአ፡ ኢትዮጵያ።  ወይቤሉ፡ እፎኬ፡ አምኑ፡ እስመ፡ ይሬእይዎሙ፡ እንዘ፡ ይገብሩ፡ ምጽላየ፡ ከመ፡ ይስግዱ፡ ለአስማተ፡ ሥላሴ።  ወዲበ፡ አርእስተ፡ አንስቲያሆሙኒ፡ ይሬአዩ፡ ትእምርተ፡ መስቀል፡ ያነክሩ፡ ጥቀ፡ ፈድፋደ፡ ወየአኵትዎ፡ ለእግዚአብሔር፡ እስመ፡ ከፈሎሙ፡ እምነተ፡ ዘእንበለ፡ ስብከት፡ ወተመጥዎ፡ ሃይማኖትኒ፡ ዘእንበለ፡ ሐዋርያ፡ በከመ፡ ይቤ፡ ኢሳይያስ፡ ነቢይ፡ ሕዝብ፡ እለ፡ ኢዜነውዎሙ፡ በእንቲአሁ፡ ያእምርዎ፡ ሀለዎሙ፡ ወእለሂ፡ ኢለበውዎ፡ ከመ፡ ይጠይቅዎ።  ወእግዚእነሂ፡ ይቤ፡ በወንጌል፡ ሶበ፡ ርኢከኒሁ፡ አመንከኒ፡ ቶማስ።  ብፁዓንሰ፡ እንዘ፡ እለ፡ ኢይሬእዩኒ፡ የአምኑ።  ንትመየጥኬ፡ ኀበ፡ ጥንተ፡ ነገሮሙ፡ ለፍሬምናጦስ፡ ወለሲድራኮስ፡ ወነበሩ፡ ውስተ፡ ጽርሐ፡ ንጉሥ፡ አምጣነ፡ ሕያው፡ ውእቱ፡ ነጋሢ።  ወሶበ፡ አልጸቀ፡ ለመዊት፡ ረሰዮሙ፡ አግዐዝያነ፡ ወአብሖሙ፡ ይሑሩ፡ ኀበ፡ ፈቀዱ።  ወሲድራኮስ፡ አተወ፡ ኀበ፡ ሀገሩ፡ ጢሮስ፡ ወፍሬምናጦስኒ፡ ሖረ፡ ኀበ፡ ሊቀ፡ ጳጳሳት፡ ዘእለስክንድርያ፡ ከመ፡ ይኅሥሥ፡ ምክንያተ፡ ድኅነቶሙ፡ ለሰብአ፡ ኢትዮጵያ።  ወዜነወ፡ ፍጹመ፡ እምነቶሙ፡ ዘእንበለ፡ ትምህርተ፡ ሐዋርያት።  ወአንከረ፡ ሊቀ፡ ጳጳሳት፡ በእንተ፡ ዘኮነ፡ እምነቶሙ፡ ዘእንበለ፡ ስብከት፡ ወአእኰቶ፡ ለእግዚአብሔር።  ወይቤሎ፡ ለፍሬምናጦስ፡ አንተ፡ ኩኖሙ፡ ኖላዌ፡ እስመ፡ ኪያከ፡ አልሀቀ፡ እግዚአብሔር፡ ወተመየጥ፡ ኀቤሆሙ።  ወአንበረ፡ እዴሁ፡ ዲበ፡ ርእሱ፡ ወጸለየ፡ ጸሎተ፡ ተክሬዝ፡ ዘሢመተ፡ መጥሮቦሊለጥ፡ ዘውእቱ፡ ጳጳስ።  ወጽአ፡ ፍሬምናጦስ፡ ብሔረ፡ አግዓዚ፡ ወአጥመቆሙ፡ በስመ፡ አብ፡ ወወልድ፡ ወመንፈስቅዱስ።  ወሤመ፡ ሎሙ፡ ኤጲስቆጶሳተ፡ ቀሳውስተ፡ ወዲያቆናተ።  ውእቶሙኒ፡ አፍቀርዎ፡ ከመ፡ አቡሆሙ፡ ወአክበርዎ፡ ከመ፡ አምላኮሙ፡ ወሰመይዎ፡ አባ፡ ሰላማ፡ እስመ፡ ሰላመ፡ አምጽአ፡ ሎሙ።  ወጸአቱሰ፡ ኮነ፡ በመንግሥተ፡ አብርሃ፡ ወአጽብሃ፡ እለ፡ ተወክፍዋ፡ ለትምህርተ፡ ጽድቅ፡ ከመ፡ ምድር፡ ጽምእት፡ እንተ፡ ትሰቲ፡ ዝናመ፡ ተፈሢሓ።  ወእም፡ ድኅረ፡ ጕንዱይ፡ መዋዕል፡ ወብዙኅ፡ ክረምት፡ ወእም፡ ድኅረ፡ ኀለፉ፡ ብዙኃን፡ ነገሥተ፡ አኵሱም፡ መጽኡ፡ ቅዱሳነ፡ ሮም፡ ምስለ፡ ንጉሦሙ፡ ወመሳፍንቲሆሙ፡ ወመኳንንቲሆሙ፡ ምስለ፡ ካህናቲሆሙ፡ ወመሥዋዕቲሆሙ፡ ምስለ፡ ንዋየ፡ ቅድሳቲሆሙ፡ ወመጻሕፍቲሆሙ፡ ወምስለ፡ ሕዘቢሆሙ።  ወጸአቶሙሰ፡ ኮነ፡ በመንግሥተ፡ አልአሚዳ፡ ወልደ፡ ሰልአዶባ።  ደንገፀት፡ ምድር፡ እም፡ ጸአቶሙ፡ ወተከውሰት፡ አድያመ፡ ኢትዮጵያ፡ እስመ፡ መሰሎሙ፡ ዘወጽኡ፡ ለወሪሰ፡ ሀገሮሙ፡ ወለአንሥኦ፡ መራድ፡ ላዕሌሆሙ።  ወውእቶሙሰ፡ አርአዩ፡ ኃይለ፡ ሃይማኖቶሙ።  ቦ፡ እለ፡ አፍለሱ፡ አድባረ።  ወቦ፡ እለ፡ አፍለሱ፡ ባሕረ።  ወቦ፡ እለ፡ ዘርዕዎ፡ ለሥርናይ፡ በነግህ፡ ወወደይዎ፡ ውስተ፡ ምክያድ፡ በጊዜ፡ ሠርክ፡ ምክያዱኒ፡ ዲበ፡ ዕፀ፡ ገራይ፡ እንዘ፡ ቈጽለ፡ ዕፀው፡ ኢይትነገፍ፡ ወአባዕሪሁኒ፡ ኢይጸድፉ።  ወፍሬ፡ ሥርናይሰ፡ ወረደ፡ ወኮነ፡ ክምረ፡ ውስተ፡ ዐውድ፡ ወኀሠሩሰ፡ ተገድፈ፡ ውስተ፡ ቈጽለ፡ ኦም።  ሐረጽዎ፡ ለሥርናይ፡ ወበጽሐ፡ ለመሥዋዕተ፡ ሠርክ።  ወቦ፡ እለ፡ ተከሉ፡ ዕፀ፡ አውልዕ፡ በጊዜ፡ ነግህ፡ ዲበ፡ ኰኵሕ፡ ልሙጽ፡ በቈለ፡ በጊዜሃ፡ ወኮነ፡ ዕፀ፡ ዐቢየ፡ የብሰ፡ ጕንዱ፡ በፈቃደ፡ እግዚአብሔር፡ ሠፀርዎ፡ ወአንደድዎ፡ ወዐቈሩ፡ ፍሕሞ፡ በልብስ፡ ረቂቅ፡ ወበጽሐ፡ ለዕጣነ፡ ሠርክ።  ወቦ፡ እለ፡ አስተናገሩ፡ ምውተ፡ እም፡ ድኅረ፡ ሞተ።  ወቦ፡ እለ፡ ዐቈሩ፡ ማየ፡ በመንፌ፡ ወኢተክዕወ፡ ማዩ፡ ወአእተውዎ፡ ለመልእክተ፡ ቤተክርስቲያን፡ ወለሥርዓተ፡ ቍርባን።  ወቦ፡ ዘተገንዘ፡ እምኔሆሙ፡ በእደ፡ መላእክት፡ ደነነ፡ ዓምደ፡ ዕብን፡ ዐቢይ፡ ዘይትሌዓል፡ ኑኁ፡ እምነ፡ ጸድፍ፡ ዐቢይ፡ ወተመጠወ፡ ሥጋሁ፡ እማዕዶተ፡ ፈለግ፡ ወቆመ፡ ርቱዐ፡ ወኮነ፡ በድነ፡ ቅዱስ፡ ውስተ፡ ድማሁ፡ ለዓምደ፡ ዕብን፡ እስከ፡ ዮም።  ወአሠረ፡ ግንዘቱኒ፡ ናሁ፡ ያስተርኢ፡ ውስተ፡ ኰኵሕ፡ ልሙጽ፡ ከመ፡ ዘተሥዕለ፡ በእደ፡ ኬንያ፡ ጠቢብ።  ወቦ፡ እምኔሆሙ፡ እለ፡ አብርሃ፡ ዐሥሩ፡ አጻብዐ፡ እደዊሆሙ፡ ወዐሥሩ፡ አጻብዐ፡ እገሪሆሙ፡ ከመ፡ ማኅቶተ፡ መብረቅ፡ እንዘ፡ ሀለዉ፡ ቀዊሞሙ፡ ጊዜ፡ ጸሎት።  ወቦ፡ እምኔሆሙ፡ እለ፡ ተከብቱ፡ እም፡ ገጸ፡ ሞት፡ ወድኅኑ፡ በጸጋ፡ እግዚአብሔር።  ወቦ፡ እምኔሆሙ፡ ዘቀደመ፡ ወጺአ፡ ውስተ፡ ሀገርነ፡ ወተመይጠ፡ ኀቤሆሙ፡ ወዜነዎሙ፡ ዜና፡ ኂሩታ፡ ለኢትዮጵያ፡ ዘከመ፡ አምነት፡ በክርስቶስ፡ ዘእንበለ፡ ስብከተ፡ ሐዋርያት።  ወእምዝ፡ ነደ፡ አባላቲሆሙ፡ ለእሙንቱ፡ ቅዱሳን፡ በላህበ፡ ሃይማኖቱ፡ ለክርስቶስ፡ ወወጽኡ፡ ውስተ፡ ሀገርነ፡ ምስለ፡ ኵሉ፡ ቍስቋሶሙ።  ተቀደሰት፡ ምድር፡ በኪደተ፡ እግሮሙ፡ ወተሐደሳ፡ አዕጻዳቲሃ፡ በነሶሳዎሙ፡ ወተክዕወ፡ ውስተ፡ አድያሚሃ፡ መዐዛ፡ ቃሎሙ።  ወእመንግሥተ፡ እልአሚዳ፡ ወልደ፡ ሰልአዶባ፡ እስከ፡ መንግሥተ፡ ካሌብ፡ ወልደ፡ ታዜና፡ ነበሩ፡ ውስተ፡ ቤተ፡ ቀጢን፡ አማኅቢሮሙ፡ እንበለ፡ ፍልጠት፡ እንዘ፡ ያሬእዩ፡ ስነ፡ ጽድቆሙ፡ ከመ፡ ከዋክብት፡ ብሩሀት፡ ዘያንበለብሉ፡ በገጸ፡ ሰማይ፡ ወከመ፡ ዕፀወ፡ ገነት፡ ምዑዛን፡ ዘዘዚአሁ፡ ሥነ፡ ጽጌሆሙ፡ ወዘዚአሁ፡ አስካለ፡ ፍሬሆሙ።  ወከመ፡ አዕባነ፡ ሕንደኬ፡ ጽዱላን፡ ዘዘዚአሁ፡ ሥነ፡ ሞገሶሙ፡ ወዘዘዚአሁ፡ ኅበሪሆሙ።  ወከመ፡ አፈዋተ፡ ርኄ፡ ጽዑጥ፡ ዘይትዐቀብ፡ በቀርነ፡ ቅብዕ፡ ዘጽዮን።  ከመ፡ አዕማደ፡ ባሕርይ፡ እለ፡ ስፉራን፡ ዲበ፡ ዕብነ፡ ሰንፔር፡ ወከመ፡ ዕብነ፡ ጳዝዮን፡ ዘአስተጣበቅዕዎ፡ በወርቅ፡ ጽሩይ፡ ዘእምፓሩሄም።  ኮንዋ፡ ሰርጐ፡ ለምድረ፡ አኵሱም፡ ከመ፡ ባዝግና፡ ወርቅ፡ ዲበ፡ ርእሰ፡ ነገሥት፡ ወከመ፡ ሕልቀተ፡ ክብር፡ ዘውስተ፡ አጻብዒሆሙ፡ ለመሳፍንተ፡ ምድር።  ወአወፈይዋ፡ መጻሕፍተ፡ ሕጎሙ፡ ወሥርዐቶሙ፡ ወአስተጻንዕዋ፡ በትእዛዘ፡ ትምህርቶሙ፡ ለሐዋርያተ፡ ክርስቶስ።  ወመክብበ፡ መጻሕፍቲሃሰ፡ ዘብሉይ፡ ተዐልዋ፡ እም፡ ዕብራይስጢ፡ ኀበ፡ ግዕዝ፡ በመዋዕሊሃ፡ ለንግሥተ፡ አዜብ፡ እንተ፡ ሐወጸቶ፡ ለሰሎሞን።  ወበእንተዝ፡ ኮነ፡ ጽሩየ፡ ፍካሬሆሙ፡ ለመጻሕፍተ፡ ነቢያት፡ ዘውስተ፡ ብሔረ፡ አግዐዚ፡ እስመ፡ በሕገ፡ አይሁድ፡ ነበሩ፡ እም፡ ቅድመ፡ ልደተ፡ ክርስቶስ።  ወእመሰኬ፡ አዕለውዎ፡ እም፡ ድኅረ፡ ልደተ፡ ክርስቶስ፡ እሜጡ፡ ሰቃልያን፡ ቃለ፡ ጽድቅ፡ ውስተ፡ ስምዐ፡ ሐሰት።  ወከመ፡ ተዐልዋ፡ መጻሕፍተ፡ ነቢያት፡ እም፡ ዕብራይስጢ፡ ኀበ፡ ግዕዝ፡ ትረክብ፡ ትእምርቶ፡ በውስተ፡ መጽሐፈ፡ ነገሥት፡ ዘይብል፡ ትርጓሜ፡ ነገረ፡ ዕብራይስጢ፡ ኀበ፡ ግዕዝ፡ ኤሎሄ፡ ብሂል፡ አምላክ፡ አዶናይ፡ ብሂል፡ እግዚእ፡ ጸባዖት፡ ብሂል፡ ዘኃይላት።  ወመጻሕፍቲሃሰ፡ ለሐዲስ፡ ለምድርነ፡ ኢትዮጵያ፡ ተዐልዋ፡ እም፡ ሮማይስጢ፡ ኀበ፡ ግዕዝ፡ እም፡ ቅድመ፡ ያስተርኢ፡ ሃይማኖተ፡ ንስጥሮስ፡ ወእም፡ ቅድመ፡ ይትፈጠር፡ ሃይማኖተ፡ ልዮን፡ ወእም፡ ቅድመ፡ ይትጋብኡ፡ ማኅበረ፡ ከለባት፡ ዘውእቶሙ፡ ኤጲስቆጶሳት፡ ዘኬልቄዶን።  ወበእንተዝ፡ ኮነ፡ ፍካሬ፡ መጻሕፍቲሃ፡ ለብሔረ፡ አግዓዚ፡ ዘብሉይኒ፡ ዘሐዲስኒ፡ ንጡፍ፡ ከመ፡ ወርቅ፡ ወፍቱን፡ ከመ፡ ብሩር፡ ወንጹሕ፡ ከመ፡ ሐሊብ፡ ዘአልቦ፡ ቱሳሔ።  ወአመኒ፡ ይወርድ፡ ንጉሠ፡ ኢትዮጵያ፡ ውስተ፡ ኢየሩሳሌም፡ ወይነግድ፡ ንጉሠ፡ ሮሜኒ፡ እም፡ ቍስጥንጥንያ፡ ወየሐውር፡ ንጉሠ፡ ኢትዮጵያ፡ ምስለ፡ ሊቀ፡ ጳጳሳት፡ ዘእለስክንድርያ።  ወይመጽእ፡ ንጉሠ፡ ሮሜሂ፡ ምስለ፡ ሊቀ፡ ጳጳሳት፡ ዘቍስጥንጥንያ፡ ወይትራከቡ፡ በቤተ፡ አባ፡ ሲኖዳ።  ወይብል፡ ንጉሠ፡ ሮሜ፡ ምስለ፡ ሊቀ፡ ጳጳሳት፡ ዘቍስጥንጥንያ፡ ዚአነ፡ ሃይማኖት፡ ይኄይስ።  ወይብል፡ ካዕበ፡ ንጉሠ፡ ኢትዮጵያ፡ ምስለ፡ ሊቀ፡ ጳጳሳት፡ ዘእስክንድርያ፡ እንቲአነ፡ ሃይማኖት፡ ትኄይስ፡ ወትሤኒ።  አንትሙሰ፡ ሰብአ፡ ሮሜ፡ ገበርክሙ፡ ፍልጠተ፡ ማእከለ፡ ትስብእቱ፡ ወመለኮቱ።  ከፈልክምዎ፡ ለዘኢይትከፈል፡ ወአንቃዕክምዎ፡ ለዘኢይትሌለይ።  ወእምዝ፡ ይነውኅ፡ ጋዕዝ፡ በእንተ፡ ተስናነ፡ ነገርኒ፡ ወበቃለ፡ መጻሕፍትኒ፡ እስመ፡ ትውፊተ፡ መጻሕፍቲሆሙኒ፡ ዘብሉይ፡ ኮነ፡ አመ፡ ርደታ፡ ለንግሥተ፡ አዜብ፡ ውስተ፡ ኢየሩሳሌም፡ ወትውፊተ፡ መጻሕፍቲሃሰ፡ ዘሐዲስ፡ ኮነ፡ አመ፡ ጸአቶሙ፡ ለቅዱሳነ፡ ሮሜ።  ወእምዝ፡ ይመውዕዎሙ፡ መምህራነ፡ ኢትዮጵያ፡ ለመምህራነ፡ ሮሜ፡ እስመ፡ መጻሕፍቲሆሙ፡ ኀየላ፡ እመጻሕፍተ፡ ኵሉ፡ አጽናፈ፡ ዓለም።  ወበእንተዝ፡ ይቤ፡ ኢሳይያስ፡ ያመጽኡ፡ መጻሕፍተ፡ እማዕዶተ፡ አፍላገ፡ ኢትዮጵያ።  ወእምዝ፡ ይከውኖሙ፡ ኀፍረተ፡ ወያበዝኁ፡ ካሕደ፡ ወይብሉ፡ ዲበ፡ ዘወረደ፡ መንፈስቅዱስ፡ ዲበ፡ ምሥዋዒሁ፡ እም፡ ሊቃነ፡ ጳጳሳተ፡ ዚአነ፡ ወእም፡ ሊቃነ፡ ጳጳሳተ፡ ዚአክሙ፡ ይኩን፡ መዊዕ።  ወእምዝ፡ ይቄድስ፡ ሊቀ፡ ጳጳሳተ፡ ሮሜ፡ ውስተ፡ ፩፡ ምሥዋዕ፡ ወሊቀ፡ ጳጳሳተ፡ እስክንድርያኒ፡ ውስተ፡ ፩፡ ምሥዋዕ፡ በቅድመ፡ መለካውያን፡ ወያዕቆባውያን፡ በቅድመ፡ አይሁድ፡ ወተንባላት፡ ወአረሚ።  ወእምዝ፡ ይወርድ፡ ገሀደ፡ ውስተ፡ ምሥዋዒሁ፡ ለሊቀ፡ ጳጳሳተ፡ እለእስክንድርያ፡ መንፈስቅዱስ፡ በርእየተ፡ ርግብ፡ ጸዓዳ፡ ገበዋቲሁ፡ ዘሐመልማለ፡ ወርቅ፡ ወክነፊሁ፡ ዘመዓዝረ፡ ፀሐይ፡ ወዘነቡ፡ ዘአዝፋረ፡ መባርቅት።  ከርሡ፡ ወእንግድዓሁ፡ ዘዕንቍ፡ ኢያስጲድ፡ ወሰርዲኖ።  ክሳዱ፡ ከመ፡ ብርሃን፡ ዘለንጳስ፡ ገጹ፡ ዘሜሎስ፡ ወአዕይንቲሁ፡ ዘጳዝዮን፡ ወዲበ፡ ርእሱ፡ ትእምርተ፡ መስቀል፡ ዘማዕተበ፡ ብርሃን፡ ወዲበ፡ ውእቱ፡ ማዕተበ፡ ብርሃን፡ ሥዕለ፡ ገጸ፡ በግዑ፡ ዘይጸርሕ፡ ወይብል፡ አነ፡ ውእቱ፡ ኢየሱስ፡ ክርስቶስ፡ ናዝራዊ፡ አምላኮሙ፡ ለናዝራውያን።  ወእምዝ፡ ይትፌሣሕ፡ ንጉሠ፡ ኢትዮጵያ፡ ወይዌውዕ፡ በቃለ፡ ይባቤ፡ ምስለ፡ ሕዘቢሁ።  ወሊቀ፡ ጳጳሳተ፡ እለእስክድርያኒ፡ ምስለ፡ ኤጲስቆጶሳተ፡ ግብጽ፡ ወምስለ፡ ኵሉ፡ መምህራኒሆሙ፡ ይትፌሥሑ፡ ቦሙ፡ ለሰብአ፡ ኢትዮጵያ፡ እስመ፡ በቃለ፡ መጻሕፍቲሆሙ፡ ኮነ፡ ሥምረተ፡ እግዚአብሔር።  በእንተዝ፡ ይቤ፡ ኢሳይያስ፡ ወይትሜክሑ፡ ግብጽ፡ በኢትዮጵያ፡ እስመ፡ ሰብአ፡ ግብጽ፡ ወኢትዮጵያ፡ ሱቱፋነ፡ ሃይማኖት፡ ወኅቡራነ፡ ክህነት፡ እሙንቱ።  ወእምዝ፡ ይለብሱ፡ ኀፍረተ፡ ወኀሣረ፡ ሰብአ፡ ሮሜ፡ ምስለ፡ ሊቀ፡ ጳጳሳቲሆሙ፡ ወምስለ፡ ንጉሦሙ።  ምስለ፡ ኤጲስቆጶሳቲሆሙ፡ ወምስለ፡ ኵሉ፡ ተዐይነ፡ ማኅበሮሙ።  ወበእንተዝ፡ ይቤ፡ ዳዊት፡ ይገንዩ፡ ቅድሜሁ፡ ኢትዮጵያ።  ወጸላዕቱሂ፡ ሐመደ፡ ይቀምሑ።  አማንኬ፡ ይገንዩ፡ ቅድሜሁ፡ ኢትዮጵያ።  ወጸላዕቱሂ፡ ሐመደ፡ ይቀምሑ።  አማንኬ፡ ይገንዩ፡ ቅድሜሁ፡ ኢትዮጵያ፡ በእንተ፡ ዘከፈሎሙ፡ መዊዐ፡ በቃለ፡ መጻሕፍት፡ ከመ፡ ያስተኀፍርዎሙ፡ ለዐበይተ፡ ሮሜ።  አማንኬ፡ ዘይቤ፡ ወጸላዕቱሂ፡ ሐመደ፡ ይቀምሑ።  ዝኒ፡ በእንተ፡ ኀሣረ፡ ስብከቶሙ፡ ለመለካውያን፡ እስመ፡ መለካውያን፡ ብሂል፡ ሰብአ፡ ንጉሥ፡ ብሂል፡ ወአኮ፡ ሰብአ፡ ኢየሱስ፡ ክርስቶስ፡ እስመ፡ ኀበ፡ ሠምረ፡ መርቅያን፡ ንጉሥ፡ ኮነ፡ ተመይጦቶሙ፡ በእንተ፡ ፍርሀተ፡ ኵነኔ፡ ወስደት።  ወበእንተዝ፡ ተሰምዩ፡ ንጉሣውያነ፡ ወአኮ፡ ክርስቶሳውያነ፡ እስመ፡ መላኪ፡ ብሂል፡ ንጉሥ፡ በልሳነ፡ ዐረብ፡ እስመ፡ ስመ፡ ሃይማኖቶሙ፡ ያዐውቅ፡ ካሕዶሙ፡ እስመ፡ ማዕተብ፡ ትእምርተ፡ መስቀል፡ አድለው፡ ለንጉሥ፡ እም፡ ያድልው፡ ለእግዚአብሔር።  ንትመየጥኬ፡ ኀበ፡ ነገረ፡ ዜናሆሙ፡ ለንጉሠ፡ ሮም፡ ወለሊቀ፡ ጳጳሳተ፡ ቍስጥንጥንያ፡ ወለኵሉ፡ ማኅበረ፡ ተዓይኒሆሙ፡ ዘከመ፡ ይኔስሑ፡ ወይትመየጡ፡ እም፡ ሃይማኖቶሙ፡ ርኵስት፡ ሶበ፡ ይሬእዩ፡ ርደተ፡ መንፈስቅዱስ፡ ዲበ፡ ምሥዋዒሁ፡ ለሊቀ፡ ጳጳሳተ፡ እለስክንድርያ፡ ወይዌርዉ፡ መጻሕፍቲሆሙ፡ ውስተ፡ ቀላየ፡ ባሕር፡ ዘውእቱ፡ መጻሕፍተ፡ ሐሰት፡ ዘአስተንፈሰ፡ ሰይጣን፡ ውስተ፡ አፉሆሙ።  ወዓዲ፡ ይረግምዎ፡ ለልዮን፡ አቡሆሙ፡ ዘመሀሮሙ፡ ዕልወተ።  ወእምዝ፡ ይከውን፡ ፍቅር፡ ወስንዕ፡ ወሰላም፡ ማእከለ፡ ንጉሠ፡ ኢትዮጵያ፡ ወማእከለ፡ ንጉሠ፡ ሮም፡ ዘውእቱ፡ ወልደ፡ አንበሳ።  ወይገብእ፡ ምኵናነ፡ ኢየሩሳሌም፡ ኀበ፡ ንጉሠ፡ ሮም፡ ወምኵናነ፡ ምሥር፡ ወግብጽ፡ ኀበ፡ ንጉሠ፡ ኢትዮጵያ።  ወእምዝ፡ የአትዉ፡ ለለአህጉሪሆሙ፡ በሰላም፡ በከመ፡ ነገረ፡ አባ፡ ሲኖዳ፡ ርእሰ፡ መነኮሳት፡ ወአበ፡ ባሕታውያን።  ወለብሂለ፡ ይገንዩ፡ ቅድሜሁ፡ ኢትዮጵያ፡ ወጸላዕቱሂ፡ ሐመደ፡ ይቀምሑ፡ ካዕበ፡ ዓዲ፡ ቦቱ፡ ትርጓሜ፡ እስመ፡ ፈላስያነ፡ ኢትዮጵያ፡ እለ፡ ይወርዱ፡ ኢየሩሳሌም፡ ይገንዩ፡ ወያስተበርኩ፡ ውስተ፡ ቤተልሔም፡ ኀበ፡ ተወልደ።  ወይገንዩ፡ ወይሰግዱ፡ ወይትሐፀቡ፡ ውስተ፡ ፈለገ፡ ዮርዳኖስ፡ ኀበ፡ ተጠምቀ።  ይገንዩ፡ ወይሰግዱ፡ ውስተ፡ መካነ፡ ቀራንዮ፡ ኀበ፡ ተሰቅለ።  ወካዕበ፡ ዓዲ፡ ይገንዩ፡ ወይትማሐለሉ፡ ዘምስለ፡ ገዓር፡ ወብካይ፡ ውስተ፡ መካነ፡ ጎልጎታ፡ ኀበ፡ ተቀብረ፡ ስምዐ፡ ኮኑ፡ እለ፡ ህየ፡ ነበሩ።  ወይቤሉ፡ በማኅትወ፡ ፋሲካ፡ ዘቅድመ፡ ትንሣኤ፡ እንተ፡ ይእቲ፡ ሰንበተ፡ ቀዳም፡ ዘሰሙነ፡ ሕማማቲሁ፡ ይከውን፡ ጉባኤ፡ ክርስቲያን፡ ውስተ፡ መካነ፡ ጎልጎታ፡ ወይሰቅሉ፡ ቀናዲለ፡ በበጾታሆሙ።  ቅድመ፡ የዐውዱ፡ ሰብአ፡ ሮም፡ ወመለካውያን፡ ወኢያስተርኢ፡ ማኅቶተ፡ ብርሃን፡ በዑደቶሙ፡ ወይወፅኡ፡ ኅፉራኒሆሙ።  ወእምዝ፡ የዐውዱ፡ ኢትዮጵያ፡ ወግብጽ፡ ወሶርያ፡ ወአርማንያ፡ ወማሮና።  ወለእመ፡ አልቦ፡ ኢትዮጵያዊ፡ ምስሌሆሙ፡ ኢያስተርኢ፡ ማኅቶተ፡ ብርሃን፡ ውስተ፡ ቀናድሊሆሙ፡ ወእመሂ፡ ቦ፡ ኢትዮጵያዊ፡ ምስሌሆሙ፡ ወኢይነብር፡ ማኅቶተ፡ ብርሃን፡ ዘእንበለ፡ ኀበ፡ ቀንዲል፡ ዘኢትዮጵያ።  ወእመሂ፡ አፍለስዎ፡ በዓሙ፡ መስተካህዳን፡ ኀበ፡ ካልዕ፡ ገጸ፡ መካን፡ ይተልዎ፡ ገጸ፡ እግዚአብሔር፡ ወያስተርኢ፡ ዲቤሁ፡ ማኅቶተ፡ ብርሃን።  ናሁ፡ አብጻሕነ፡ ለክሙ፡ ስምዐ፡ በእንተ፡ ዕበያ፡ ወክብራ፡ ለኢትዮጵያ።  እስመ፡ ቦ፡ እለ፡ ዜነዉነ፡ ከመ፡ ኀጥኡ፡ ሰብአ፡ ግብጽ፡ እም፡ ፈላስያነ፡ ኢትዮጵያ፡ ወዖዱ፡ ባሕቲቶሙ፡ ወኢያስተርአየ፡ ሎሙ፡ ማኅቶተ፡ ብርሃኖሙ።  ወእምዝ፡ ይቤልዎሙ፡ ተንበላት፡ እለ፡ ይቀንይዎሙ፡ ናሁኬ፡ አሕሰምክሙ፡ ሃይማኖተክሙ፡ ወበእንተዝ፡ ኢያስተርአየ፡ ለክሙ፡ ማኅቶተ፡ አምላክክሙ፡ እንከሰኬ፡ ንመይጠክሙ፡ ኀበ፡ ሃይማኖትነ።  ወበከዩ፡ ሰብአ፡ ግብጽ፡ እንዘ፡ ይብሉ፡ ኅድጉነ፡ ንስቲተ፡ ከመ፡ ንስአሎ፡ ለአምላክነ።  ወእምዝ፡ ሶበ፡ ኀደግዎሙ፡ ሖሩ፡ ኀበ፡ መቃብሪሁ፡ ለ፩፡ ፈላሲ፡ እም፡ ሰብአ፡ ኢትዮጵያ፡ ከረዩ፡ ወአውጽኡ፡ አእጽምቲሁ፡ ወቈጸርዎ፡ በልብሶሙ፡ ወዖድዎ፡ ለመቃብረ፡ እግዚእነ፡ በከመ፡ ያለምዱ፡ ለለዓመት።  ወአስተርአየ፡ ማኅቶተ፡ ብርሃን፡ ውስተ፡ ቀንዲል።  ወእምዝ፡ ተፈሥሑ፡ ሰብአ፡ ግብጽ፡ በእግዚአብሔር፡ ዘረድኦሙ።  ወተንባላትሂ፡ ኀደግዎሙ፡ ከመ፡ ይንበሩ፡ በሃይማኖቶሙ።  ንትመየጥኬ፡ ኀበ፡ ዘለፋሁ፡ ለፎጢኖስ፡ ዘእም፡ ረሳዕናሁ፡ በበአተ፡ ነገር፡ ውስተ፡ ካልዕ፡ ፍና።  ንበሎኬ፡ ለፎጢኖስ፡ ኦ፡ ፎጢኖስ፡ ከልብ፡ ዘአብደ፡ ያደውዮ፡ ለዘነሰኮ፡ ወበፅዑር፡ ደዌ፡ ይመውት፡ ዘለከፎ፡ በአስናኒሁ።  ወከማሁ፡ ዘሂ፡ ይሰምዕ፡ ትምህርተከ፡ ይደዊ፡ በሕማመ፡ ስሕተትከ፡ ይበውእ፡ ሕምዘ፡ ግዘት፡ ውስተ፡ ልቡ፡ ዘይሰብር፡ አእጽምተ፡ ወይመትር፡ አማዑተ።  ኦ፡ ፎጢኖስ፡ እፎኑ፡ ትብሎ፡ ለፌ፡ እማርያም፡ ህላዌሁ፡ ለክርስቶስ፡ ዘበእንቲአሁ፡ ይቤ፡ አብ፡ በመጽሐፈ፡ ሕግ፡ አዳም፡ ኮነ፡ ከመ፡ ፩፡ እምኔነ።  ዳዊትኒ፡ ይቤ፡ ወእም፡ ቅድመ፡ ፀሐይ፡ ሀሎ፡ ስሙ።  ዮሐንስኒ፡ ወንጌላዊ፡ ይቤ፡ ቀዳሚሁ፡ ቃል፡ ውእቱ፡ ወውእቱ፡ ቃል፡ ኀበ፡ እግዚአብሔር፡ ውእቱ፡ ወእግዚአብሔር፡ ውእቱ፡ ቃል።  ወከማሁ፡ እም፡ ቀዲሙ፡ ኀበ፡ እግዚአብሔር፡ ውእቱ።  ናሁኬ፡ ይነግር፡ ቅድመ፡ ህላዌሁ፡ ምስለ፡ አብ።  ወእምዝ፡ ያተሉ፡ እንዘ፡ ይብል፡ ዘቦቱ፡ ኵሉ፡ ኮነ፡ ወዘእንበሌሁሰ፡ አልቦ፡ ዘኮነ።  ናሁኬ፡ አግሀደ፡ ከመ፡ አልቦ፡ ዘተገብረ፡ በህላዌ፡ ባሕቲቱ፡ አብ፡ ዘእንበለ፡ ጽምረተ፡ ወልድ።  ወበእንተዝ፡ ይቤ፡ ዘእንበሌሁሰ፡ አልቦ፡ ዘኮነ።  ካዕበ፡ ይቤ፡ ዮሐንስ፡ በውስተ፡ መልእክቱ፡ ዝ፡ ውእቱ፡ ቀደማዊ፡ ዘሰማዕነ፡ ወዘርኢነ፡ ወዘጠየቅነ፡ ወገሰሳ፡ እደዊነ፡ በእንተ፡ ነገረ፡ ሕይወት፡ ወሕይወትኒ፡ ተዐውቀት፡ ለነ።  ጳውሎስኒ፡ ይቤ፡ ኢየሱስ፡ ክርስቶስ፡ ዘትማልም፡ ወዮም፡ ወክመ፡ ውእቱ፡ እስከ፡ ለዓለም።  ማርቆስኒ፡ ይቤ፡ ቀዳሚሁ፡ ለወንጌል፡ ኢየሱስ፡ ክርስቶስ፡ በከመ፡ ጽሑፍ፡ ውስተ፡ መጽሐፈ፡ ነቢያት።  ካዕበ፡ ይቤ፡ በወንጌል፡ ለእግዚአብሔርሰ፡ አልቦ፡ ዘርእዮ፡ ግሙራ፡ ወባሕቱ፡ ወልድ፡ ዘሀሎ፡ ውስተ፡ ሕጽኑ፡ ውእቱ፡ ነገረነ።  ይሁዳኒ፡ ይቤ፡ ወአዘክረክሙ፡ ፈቀድኩ፡ ወታእምሩ፡ ምዕረሰ፡ ከመ፡ ኢየሱስ፡ አድኀነ፡ ሕዝቦ፡ እምድረ፡ ግብጽ፡ ወበዳግምሰ፡ ለእለ፡ ኢአምኑ፡ አጥፍኦሙ፡ ካዕበ፡ ይቤ፡ ዳዊት፡ ምስሌከ፡ ቀዳማዊ፡ በዕለተ፡ ኃይል፡ በብርሃኖሙ፡ ለቅዱሳን።  ለሊሁኒ፡ ይቤ፡ ወልድ፡ ሰብሐኒ፡ አባ፡ በስብሐትየ፡ ዘሀሎ፡ ምስሌከ፡ እም፡ ቅድመ፡ ይትፈጠር፡ ዓለም።  በዝኒ፡ ኢትሌቡኑ፡ ኦ፡ ፎጢኖስ፡ ዕዉረ፡ ልብ፡ ትትከሐድኑ፡ በእንተ፡ ህላዌሁ፡ ዘእም፡ ቅድመ፡ ዓለም።  ኦ፡ ፎጢኖስ፡ ተክለ፡ ሐሰት፡ ተመላሕከ፡ እም፡ ሥርወ፡ ሕያዋን፡ ወተተከልከ፡ ውስተ፡ አእፃዳቲሆሙ፡ ለዐፀውተ፡ ሲኦል።  ወንሕነሰ፡ ነአምን፡ ከመ፡ አብ፡ ህልው፡ ምስለ፡ ወልዱ፡ ወምስለ፡ መንፈስቅዱስ።  አኮ፡ ለመርድአ፡ ግብር፡ ዘወለዶ፡ ለወልዱ፡ ወአኮ፡ ለአስተዋጽኦ፡ ኪን፡ ወተግባር፡ ዘተደመረ፡ ህላዌሁ፡ ለመንፈስቅዱስ፡ ውስተ፡ ህላዌሁ፡ አላ፡ ፩፡ እሙንቱ፡ ኅቡራነ፡ ህላዌ፡ ወኅቡራነ፡ ግዕዝ፡ ወሥርዓት።  ኢርኩባን፡ ለጠባይዐ፡ ፍጥረት፡ ኢልኩፋን፡ ለግሰተ፡ አጻብዕ፡ ኢያስተርእዩ፡ ለንጻሬ፡ ወኢይትሌበዉ፡ ለእማሬ።  ኢይትከወሱ፡ በቱሳሔ፡ ወኢይትፈለጡ፡ በቡዓዴ፡ ወኢይትሌዐሉ፡ በፍድፋዴ።  ወኢየሐጽጹ፡ በኑታጌ።  ኅሩም፡ አብ፡ ዘኢያስተርኢ፡ በህላዌሁ፡ ዘእንበለ፡ ዳእሙ፡ በራእየ፡ ትንቢት፡ ለነቢያቲሁ።  ኅሩም፡ ወልድ፡ ዘኢያስተርኢ፡ በመለኮቱ፡ ዘእንበለ፡ በትስብእቱ።  ኅሩም፡ መንፈስቅዱስ፡ ዘኢያስተርኢ፡ በካልዕ፡ ግርማሁ፡ ዘእንበለ፡ ዳእሙ፡ በንጻሬ፡ ዘይትፈቀድ፡ በዘይረድኦሙ፡ ለቅዱሳን።  ወሶበ፡ ርእየ፡ እግዚአብሔር፡ ከመ፡ ኢበቍዐ፡ ደመ፡ አቤል፡ ጻድቅ፡ ለሥላጤ፡ ዕዳሁ፡ ለአዳም፡ ኢሰኪቦቱ፡ ለይስሐቅ፡ ዲበ፡ ምሥዋዕ፡ ዘነደቀ፡ አቡሁ፡ ወኢደመ፡ ናቡቴ፡ እስራኤላዊ፡ ዘተቀትለ፡ በእንተ፡ አጸደ፡ ወይኑ፡ ኢደመ፡ ኢሳይያስ፡ ዘሰጠቅዎ፡ ለለክፍል፡ በሞሰርተ፡ ዕፅ፡ ወኢደመ፡ ኤርምያስ፡ ዘወደይዎ፡ ውስተ፡ ዓዘቅተ፡ ዓምዓም፡ ሶበ፡ ተነበየ፡ በእንተ፡ ፄዋዌ።  ወእም፡ ድኅረ፡ ሚጠተ፡ ፄዋዌ፡ ወገርዎ፡ በአእባን፡ ሶበ፡ ይብል፡ አምላክ፡ ወልደ፡ አምላክ።  ወይቤሉ፡ ዝንቱ፡ ውእቱ፡ ነገሩ፡ ለኢሳይያስ፡ አብዱ፡ ላዕሌሁ፡ ወቀተልዎ።  ወዓዲ፡ ኢበቍዐ፡ በአተ፡ ፫፡ ደቂቅ፡ ውስተ፡ እቶነ፡ እሳት፡ ዘባቢሎን፡ ዘአፍልሕዎ፡ በተይ፡ ወፒሳ፡ ወአስፈሊጦን፡ ወአቀላሚዶን፡ እስከ፡ ተለዐለ፡ ነበለባሉ፡ እም፡ አፈ፡ እቶን፡ ፵ወ፱፡ በእመት።  ወኢበአተ፡ ዳንኤል፡ ውስተ፡ ግበ፡ አናብስት፡ ርኁባን።  ሶበ፡ ኀየለ፡ መዳልወ፡ ኃጢአቶሙ፡ ለአዳም፡ ወለሔዋን፡ እመዳልወ፡ ጽድቆሙ፡ ለነቢያት፡ ወእመዳልወ፡ ደሞሙ፡ ለቅዱሳነ፡ ልዑል፡ እስመ፡ ምክንያተ፡ ጸአቶሙ፡ እም፡ ገነት፡ ለአዳም፡ ወለሔዋን፡ ኮነ፡ በፈቲወ፡ ከዊነ፡ አምላክ።  ርእየ፡ እግዚአብሔር፡ ከመ፡ ኢይሠልጥ፡ ዕዳሁ፡ ለፈቲወ፡ ከዊነ፡ አምላክ፡ ዘእንበለ፡ ዳእሙ፡ በደመ፡ አምላክ፡ ከመ፡ ኢይሠልጥ፡ ዕዳሁ፡ ለፈቲወ፡ ከዊነ፡ አምላክ፡ ዘእንበለ፡ ዳእሙ፡ በደመ፡ አምላክ።  ኀደረ፡ አቡሃ፡ ለሔዋን፡ ኀበ፡ ወለተ፡ ሔዋን፡ ጽሕቀ፡ አቡሁ፡ ለአዳም፡ ለከዊነ፡ ዳግም፡ አዳም።  ናሁኬ፡ ያርኢ፡ እንዘ፡ ይትፋለስ፡ በረከተ፡ እግዚአብሔር፡ እም፡ ሕዝብ፡ ውስተ፡ ሕዝብ።  መሥዋዕተ፡ አቤል፡ ተወክፈ፡ ወዘቃየልሰ፡ ኢተወክፈ፡ ወበእንተዝ፡ በቅንዓት፡ ቀተሎ፡ ቃየል፡ ለአቤል፡ በቀለ፡ ደሙ፡ ጸርሐ፡ ወሰከየ፡ እኅዋሁ፡ ኀበ፡ እግዚአብሔር፡ እስከ፡ ረገማ፡ እግዚአብሔር፡ ለምድር፡ ዘይገብር፡ ቃየል።  ወበእንተዝ፡ አስተማሰለ፡ ጳውሎስ፡ ደመ፡ ኢየሱስ፡ ክርስቶስ፡ በደመ፡ አቤል፡ ጻድቅ፡ ወይቤ፡ በንዝኀተ፡ ደም፡ ነባቢ፡ ዘይኄይስ፡ እም፡ ተናግሮ፡ እም፡ ዘአቤል።  ወእም፡ ድኅረ፡ ሞቱ፡ ለአቤል፡ ተወልደ፡ ሴት፡ ዘበትርጓሜሁ፡ ተክለ፡ ህየንተ፡ አቤል፡ ዘቀተሎ፡ ቃየል፡ ወበእንተዝ፡ አዕረፈ፡ በረከተ፡ አቤል፡ ላዕለ፡ ደቂቀ፡ ሴት።  ወዘርዐ፡ ቃየልሰ፡ ኮነ፡ ለመርገም፡ ወለድምሳሴ፡ እም፡ ገጸ፡ ምድር።  ወለደ፡ ኖኅ፡ ፫፡ ደቂቀ፡ ሴምሃ፡ ወካምሃ፡ ወያፌትሃ።  ወለካምሰ፡ ውኅደት፡ በረከቱ፡ ወለያፌትሂ፡ ይቤሎ፡ ለያርኅብ፡ እግዚአብሔር፡ ምድረ፡ ለያፌት።  ወለሴምሰ፡ ይቤሎ፡ አቅዲሙ፡ እም፡ በረከተ፡ ያፌት፡ ይትባረክ፡ እግዚአብሔር፡ አምላኩ፡ ለሴም።  ወእም፡ ድኅረ፡ በረከተ፡ ያፌትኒ፡ አትለወ፡ ወይቤ፡ ለይኅድር፡ እግዚአብሔር፡ ውስተ፡ ቤቱ፡ ለሴም።  ናሁ፡ ተመክዐበ፡ በረከት፡ ወተዐውቀ፡ ከመ፡ የኀድር፡ እግዚአብሔር፡ ውስተ፡ ቤቱ፡ ናሁኬ፡ ፈለሰት፡ በረከት፡ ኀበ፡ ቤተ፡ ሴም።  ወለደ፡ አብርሃም፡ እስማዔልሃ፡ እም፡ አጋር፡ ግብጻዊት፡ ወይስሐቅሃ፡ ዘበርስዓን፡ እም፡ ሳራ፡ ወለተ፡ አቡሁ።  ዮቃጢንሃ፡ ወዝንባሪሃ፡ ወያክሶንሃ፡ ወማይዳንሃ፡ ወኢዮዝባቅሃ፡ ወሴሐሃ፡ እም፡ ኬጡራ።  ወፈለሰት፡ በረከት፡ ኀበ፡ ይስሐቅ፡ ወልደ፡ ሳራ፡ እስመ፡ ይቤሎ፡ እግዚአብሔር፡ ለአብርሃም፡ እም፡ ይስሐቅ፡ ይሰመይ፡ ለከ፡ ዘርዕ።  ወለደ፡ ይስሐቅ፡ ዔሳውሃ፡ ወያዕቆብሃ።  ወይቤ፡ እግዚአብሔር፡ በአፈ፡ ነቢይ፡ ያዕቆብሃ፡ አፍቀርኩ፡ ወዔሳውሃ፡ ጸላዕኩ።  ናሁኬ፡ ተግሕሰ፡ በረከተ፡ እግዚአብሔር፡ እም፡ ዔሳው፡ ኀበ፡ ያዕቆብ።  ወለደ፡ ያዕቆብ፡ ፲ወ፪፡ ደቂቀ፡ ወለለ፡ ፩፡ ፩፡ አርአየ፡ ያዕቆብ፡ በረከቶሙ፡ ከመ፡ ሀብተ፡ ጸጋ፡ ዘይደልዎሙ።  ለይሁዳሰ፡ ይቤሎ፡ ይሁዳ፡ ሰብሑከ፡ አኀዊከ፡ እደዊከ፡ ዲበ፡ ዘባኖሙ፡ ለጸላዕትከ።  ይሰግዱ፡ ለከ፡ ደቂቀ፡ አቡከ፡ ይሁዳ፡ እጓለ፡ አንበሳ፡ ሰከብከ፡ ወኖምከ፡ ከመ፡ አንበሳ፡ ወከመ፡ እጓለ፡ አንበሳ፡ አልቦ፡ ዘያነቅሀከ።  ኢይጠፍእ፡ ምልክና፡ እም፡ ይሁዳ፡ ወምስፍና፡ እም፡ አባሉ፡ እስከ፡ አመ፡ ይረክብ፡ ዘጽኑሕ፡ ሎቱ።  ውእቱ፡ ተስፋሆሙ፡ ለአሕዛብ፡ የሐጽብ፡ በወይን፡ ልብሶ፡ በደመ፡ አስካል፡ ሰንዱኖ።  የአሥር፡ በሐረገ፡ ወይን፡ አድጎ፡ ወበዕፀ፡ ኤሎቅ፡ ዕዋሎ።  ፍሡሐት፡ እም፡ ወይን፡ አዕይንቲሁ፡ ወጸዓዳ፡ ከመ፡ ሐሊብ፡ ስነኒሁ።  ናሁኬ፡ አስተርአየ፡ ትእምርተ፡ መንግሥቱ፡ ለክርስቶስ፡ ውስተ፡ ቤተ፡ ይሁዳ።  ወይሁዳኒ፡ ወለደ፡ ዛራሃ፡ ወፋሬስሃ፡ እም፡ ትዕማር፡ ብእሲተ፡ ኤር፡ ወአውናን።  ወፋሬስኒ፡ ወለዶ፡ ለኤስሮም፡ ወኤስሮምኒ፡ ወለዶ፡ ለአራም፡ ወአራምኒ፡ ወለዶ፡ ለአሚናዳብ፡ ወአሚናዳብኒ፡ ወለዶሙ፡ ለነአሶን፡ ወለኤልሳቤጥ፡ ብእሲተ፡ አሮን፡ ካህን።  ወነአሶንሰ፡ መልአከ፡ ኃይሎሙ፡ ውእቱ፡ ለቤተ፡ ይሁዳ፡ ወውእቱ፡ ወለዶ፡ ለሰሎሞን።  ወሰሎሞንኒ፡ ወለዶ፡ ለባዖስ፡ እምረአብ፡ ዘማ፡ ዘኢያሪኮ፡ እንተ፡ ይእቲ፡ ደወለ፡ ጋይ።  ወባዖስኒ፡ ወለደ፡ ኢዮቤድሃ፡ እምነ፡ ሩት፡ ሞአባዊት፡ ወኢዮቤድኒ፡ ወለደ፡ ዕሤይሃ።  ወዕሤይኒ፡ ወለደ፡ ኤልያብሃ፡ በኵረ፡ ወአሚናዳብሃ፡ ካልዐ፡ ስማዕሃ፡ ሣልሶ፡ ናትናኤልሃ፡ ራብዖ፡ ራዳይሃ፡ ኀምሶ፡ ነአሶንሃ፡ ሳድሶ፡ ዳዊትሃ፡ ሳብዖ።  ወይቤሎ፡ እግዚአብሔር፡ ለሳሙኤል፡ ምላዕ፡ ቀርነ፡ ቅብዕ፡ ወሑር፡ ኀበ፡ ቤተልሔም፡ ወባእ፡ ቤተ፡ ዕሤይ፡ ወአነ፡ አርእየከ፡ ዘኀረይኩ፡ እም፡ ደቂቁ።  ወበጽሐ፡ ሳሙኤል፡ ውስተ፡ ቤተልሔም፡ ወቦአ፡ ውስተ፡ አጸዱ፡ ለዕሤይ፡ ወይቤሎ፡ አምጽዖሙ፡ ለደቂቅከ፡ ወአምጽኦ፡ ለኤልያብ፡ ወይቤ፡ ሳሙኤል፡ ዝኑ፡ መሲሑ፡ ለእግዚአብሔር።  ወይቤ፡ እግዚአብሔር፡ አኮ፡ ዘንተ፡ ዘኀረየኩ።  ወካዕበ፡ አምጽኦ፡ ሳሙኤል፡ ለአሚናዳብ፡ ወአርአዮ፡ ቅድመ፡ እግዚአብሔር፡ ወይቤ፡ እግዚአብሔር፡ ለዝኒ፡ ኢኀረይክዎ።  ወአምጽኦሙ፡ ዕሤይ፡ ለስድስቲሆሙ፡ ደቂቁ፡ ወኢያስተርአየ፡ ገጸ፡ እግዚአብሔር፡ ምስሌሆሙ፡ በቅድመ፡ ሳሙኤል።  ወይቤሎ፡ ሳሙኤል፡ ለዕሤይ፡ ኢሀሎኑ፡ ለከ፡ ካልዕ፡ ዘእንበለ፡ እሉ።  ወይቤሎ፡ ዕሤይ፡ ለሳሙኤል፡ ሀሎ፡ ወልድ፡ ንኡስ፡ ዘይሬዒ፡ መራዕየ፡ አባግዕየ።  ወይቤሎ፡ ሳሙኤል፡ ለአክአብ፡ ያምጽእዎ፡ ፍጡነ።  ወአምጽእዎ፡ ለዳዊት፡ ወአቀምዎ፡ ቅድመ፡ ሳሙኤል።  ወይቤሎ፡ እግዚአብሔር፡ ለሳሙኤል፡ ዝ፡ ውእቱ፡ ዘእቤለከ።  ተንሥእ፡ ቅብዖ።  ወበካልዕኒ፡ ይብል፡ ወረከብክዎ፡ ለዳዊት፡ ገብርየ፡ ወቀባዕክዎ፡ ቅብዐ፡ ቅዱሰ።  እስመ፡ እዴየ፡ ትረድኦ፡ ወመዝራዕትየ፡ ታጸንዖ፡ ወኢይበቍዕ፡ ጸላዒ፡ በላዕሌሁ፡ ወውሉደ፡ ዐመፃ፡ ኢይደግም፡ አሕምሞቶ።  ወእመትሮሙ፡ ለፀሩ፡ በቅድመ፡ ገጹ።  ወአኀሥሮሙ፡ ለጸላዕቱ።  ወሣህልየሰ፡ ወጽድቅየ፡ ምስሌሁ፡ ወበስምየ፡ ይትሌዓል፡ ቀርኑ።  ወእሠይም፡ ውስተ፡ ባሕር፡ እዴሁ፡ ወውስተ፡ አፍላግ፡ የማኖ፡ ውእቱ፡ ይብለኒ፡ አቡየ፡ አንተ፡ ወአነሂ፡ በኵርየ፡ እሬስዮ፡ ወልዑል፡ እም፡ ነገሥተ፡ ምድር።  ወበካልዕኒ፡ ይብል፡ ወአነ፡ አበቍል፡ ቀርነ፡ ለዳዊት፡ ወአስተዴሉ፡ ማኅቶተ፡ ለመሲሕየ፡ ወአለብሶሙ፡ ኀፍረተ፡ ለጸላዕቱ፡ ወቦቱ፡ ይፈሪ፡ ቅድሳትየ፡ ወበካልዕኒ፡ ይብል፡ ወይገብር፡ ምሕረቶ፡ ለመሲሑ፡ ለዳዊት፡ ወለዘርዑ፡ እስከ፡ ለዓለም።  ኢሳይያስኒ፡ ይቤ፡ ትወጽእ፡ በትር፡ እም፡ ሥርወ፡ ዕሤይ፡ ወየዓርግ፡ ጽጌ፡ እም፡ ጕንዱ፡ ወየዐርፍ፡ ዲቤሁ፡ መንፈሰ፡ እግዚአብሔር።  ናሁኬ፡ ፈለሰት፡ በረከተ፡ እግዚአብሔር፡ ኀበ፡ ቤተ፡ ዳዊት።  ቀርነ፡ ቅብዕ፡ ፈልሐ፡ ዲበ፡ ርእሱ፡ ወበትረ፡ መንግሥት፡ ሠረፀት፡ እም፡ ቤቱ።  ወእም፡ ዘርዐ፡ ዚአሁ፡ አንሥአ፡ ለነ፡ እግዚአብሔር፡ ቀርነ፡ መድኃኒትነ።  ወዓዲ፡ ኢቦአ፡ ውስተ፡ አዕጻዳቲሆሙ፡ ለነገሥተ፡ ገሊላ፡ ኢኀረያ፡ ለወለተ፡ ሄሮድስ።  ወለተ፡ ነዳያን፡ ኀረየ፡ እም፡ ወለተ፡ ዐበይቶሙ፡ ለነገሥተ፡ ይሁዳ፡ እንዘ፡ እግዚአብሔር፡ ውእቱ፡ ውስተ፡ ማኅፀነ፡ ብእሲት፡ ኀደረ።  ወሶበሂ፡ አፍቀረ፡ ወፈተወ፡ ሥና፡ ኢያዕረጋ፡ ሰማያተ፡ ከመ፡ ትኩኖ፡ እመ፡ በጽርሐ፡ አርያም፡ አላ፡ ለሊሁ፡ ወረደ፡ ወኀደረ፡ ውስተ፡ ቤተ፡ ዮሴፍ፡ ፀራቢ።  ኢያንበራ፡ ዲበ፡ ሰረገላ፡ ዘኪሩቤል፡ ከመ፡ ትፅንሶ፡ በህየ፡ አላ፡ ለሊሁ፡ ኀደረ፡ ውስተ፡ ማኅፀና፡ እንዘ፡ ሀለወት፡ በሀገረ፡ ገሊላ፡ እንተ፡ ስማ፡ ናዝሬት።  ኢያስተሳተፋ፡ በዕበዩ፡ አመ፡ ሥጋዌሁ፡ ወኢይቤሎ፡ ለገብርኤል፡ አምጽኣ፡ ዝየ፡ ለድንግል፡ ከመ፡ ትፁረኒ፡ በከርሣ፡ ፱፡ አውራኃ፡ አላ፡ ለሊሁ፡ ተሳተፈ፡ ትሕትናሃ፡ ወረደ፡ ምስለ፡ ገብርኤል፡ ወቦአ፡ ውስተ፡ ቤተ፡ ንዴታ።  ወሶበ፡ ይቤላ፡ መልአክ፡ መንፈስቅዱስ፡ ይመጽእ፡ ላዕሌኪ፡ ተቀደሰት፡ በርደተ፡ መንፈስቅዱስ፡ ለከዊነ፡ እመ፡ አምላክ።  ወሶበ፡ ደገመ፡ ብሂሎታ፡ ኃይለ፡ ልዑል፡ ይጼልለኪ፡ ጸንዓት፡ ለጸዊረ፡ ወልድ፡ ዋሕድ፡ በኃይለ፡ አቡሁ፡ ሰማያዊ።  ወሶበ፡ ይቤላ፡ ወዘኒ፡ ይትወለድ፡ እምኔኪ፡ ቅዱስ፡ ውእቱ፡ ወይሰመይ፡ ወልደ፡ ልዑል።  ውእቱ፡ ዘይትወለድ፡ እምኔሃ።  አዕረገት፡ ሕሊናሃ፡ ውስተ፡ ጽርሐ፡ አርያም፡ ኀበ፡ ሀሎ፡ ወልድ፡ ምስለ፡ አቡሁ።  ውእቱኒ፡ አጽነነ፡ ሰማያተ፡ ወወረደ፡ ወሦጠ፡ ርእሶ፡ ውስተ፡ ማኅፀና።  ወካዕበ፡ ትቤሎ፡ ድንግል፡ ለመልአክ፡ ይኩነኒ፡ በከመ፡ ትቤለኒ።  ውእተ፡ ጊዜ፡ ተሠገወ፡ ቃል፡ እምኔሃ።  ኢያምጽአ፡ ምስሌሁ፡ አመ፡ ሥጋዌሁ፡ ፬፡ እንስሳሁ፡ ርእያ፡ ከመ፡ ኢትደንግፅ፡ ወነጺራ፡ ከመ፡ ኢትፍራህ።  ኀደገ፡ ህየ፡ ሰማያውያነ፡ እለ፡ በሥርዓተ፡ ሰማይ፡ ዕቁባነ።  ወገብረ፡ በዝየ፡ ሥርዓተ፡ ምድራዊተ፡ ዘይበቍዕ፡ ለመልእክተ፡ ቅዱሳን።  ህየ፡ ህልው፡ በየማነ፡ አቡሁ፡ ወበዝየ፡ ህልው፡ በውስተ፡ ማኅፀነ፡ እሙ።  ህየ፡ ባሕቲቱ፡ ኃይል፡ ዘኢያስተርኢ፡ ወበዝየ፡ ኃይል፡ ዘኢይትገሰስ፡ ምስለ፡ ሥጋሁ፡ ዘይትገስስ።  ህየ፡ መጾር፡ ፬፡ እንስሳ፡ ዘሥዕለ፡ እሳት፡ ወበዝየ፡ ፬፡ መጾር፡ ጠባይዕ፡ ዘፍና፡ ትስብእት።  ህየ፡ አብ፡ ዘእንበለ፡ እም፡ ወበዝየ፡ እም፡ ዘእንበለ፡ አብ፡ ምድራዊ።  ህየ፡ ገብርኤል፡ ይቀውም፡ በፍርሀት፡ ወበዝየ፡ ገብርኤል፡ ያበስር፡ በትፍሥሕት።  ህየ፡ ስብሐተ፡ ልደት፡ እም፡ አብ፡ ወኢያስተርኢ፡ ዘይትነከር፡ በጽርሐ፡ አርያም፡ ወዝየ፡ ስብሐተ፡ ልደት፡ እም፡ ድንግል፡ ዘይትነከር፡ በቤተልሔም።  ህየ፡ መዓዛ፡ ዕጣን፡ ይትቄረብ፡ በስያሐ፡ ወርቅ፡ እም፡ ካህናት፡ ሰማያውያን፡ ወበዝየ፡ ይትቄረብ፡ ወርቅ፡ ወከርቤ፡ ወስኂን፡ እም፡ ሰብአ፡ ሰገል።  ህየ፡ ኪሩቤል፡ ወሱራፌል፡ ይርዕዱ፡ እም፡ ግርማሁ፡ ወበዝየ፡ ማርያም፡ ተሐቅፎ፡ ወሰሎሜ፡ ትትለአኮ።  ህየ፡ ንጥረ፡ መባርቅት፡ ያንበሰብሱ፡ ቅድሜሁ፡ ወላህበ፡ እሳት፡ ይወጽእ፡ እም፡ ጽርሑ፡ ወበዝየ፡ አድግ፡ ወላህም፡ ያስተማውቅዎ፡ በእስትንፋሶሙ።  ህየ፡ መንበረ፡ እሳት፡ ወበዝየ፡ ጎለ፡ ዕብን።  ህየ፡ ጸፍጸፈ፡ ሰማይ፡ ዘዕብነ፡ በረድ፡ ወበዝየ፡ ምጽንጋዕ፡ ዘአልህምት።  ህየ፡ ኢየሩሳሌም፡ እንተ፡ በሰማያት፡ መካነ፡ ትጉሃን፡ ወበዝየ፡ በዓት፡ ማኅደሮሙ፡ ለኖሎተ፡ እንስሳ።  ህየ፡ ብሉየ፡ መዋዕል፡ ዘዳንኤል፡ ዘኢይትዐወቅ፡ ኑኃ፡ መዋዕሊሁ፡ ወዝየ፡ ዮሴፍ፡ አረጋይ፡ ይጸውሮ፡ ዘበአቅመ፡ እጓለ፡ እመ፡ ሕያው፡ ሐሳበ፡ ዓመታቲሁ።  ሶበሰ፡ በጽርሐ፡ አርያም፡ ፀንሰቶ፡ እም፡ ኮና፡ ክብረ፡ ወልዕልና፡ ለባሕቲታ።  ንሕነሰ፡ እም፡ ኢረከብነ፡ በቍዔተ፡ በልዕልናሃ።  ምንተ፡ ነአምር፡ ምሥጢረ፡ ዘበሰማያት፡ ይትገበር፡ ወምንተ፡ ንሬኢ፡ ኅቡአተ፡ ዘበአርያም፡ ሀሎ።  ሶበሂ፡ ዲበ፡ ሠረገላ፡ ኪሩቤል፡ ወለደቶ፡ መኑ፡ እም፡ ርእየ፡ ሑቃፌሁ፡ ወመኑ፡ እም፡ ገሰሶ፡ ሥጋዌሁ።  ሶበሂ፡ ኢያንሶሰወ፡ ዲበ፡ ምድር፡ መኑ፡ እም፡ አርአየ፡ አሠረ፡ ተጠምቆ፡ ወላዕለ፡ መኑ፡ እምኮነ፡ ስምዐ፡ አብ፡ እንዘ፡ ይብል፡ ዝንቱ፡ ውእቱ፡ ወልድየ፡ ዘአፈቅር፡ ወሎቱ፡ ስምዕዎ፡ ወዲበ፡ ርእሰ፡ መኑ፡ እም፡ ወረደ፡ መንፈስቅዱስ፡ በርእየተ፡ ርግብ፡ ጸዓዳ።  ወእመሰ፡ ኢያስተርአየ፡ ጾታ፡ ሥላሴ፡ በስመ፡ መኑ፡ እም፡ ተጠመቅነ።  ወበእንበይነዝ፡ ይቤሎሙ፡ ለአርዳኢሁ፡ ሑሩ፡ ወስብኩ፡ ውስተ፡ ኵሉ፡ አጽናፈ፡ ዓለም፡ ወእንዘ፡ ታጠምቅዎሙ፡ በሉ፡ በስመ፡ አብ፡ ወወልድ፡ ወመንፈስቅዱስ።  ወከመ፡ ኢይበሉ፡ መኑ፡ አብ፡ ወመኑ፡ ወልድ፡ ወመኑ፡ መንፈስቅዱስ፡ አርአየ፡ ጾታ፡ ሥላሴ፡ በፈለገ፡ ዮርዳኖስ።  ወእመሂኬ፡ ኢወርዘወ፡ በአምጣነ፡ ብእሲ፡ ወኢያስተርአየ፡ በአካለ፡ እጓለ፡ እመ፡ ሕያው፡ መኑ፡ እም፡ ሐመ፡ በእንተ፡ መድኃኒትነ።  ናሁኬ፡ ከብረ፡ እጓለ፡ እመ፡ ሕያው፡ እም፡ ትጉሃነ፡ ሰማይ፡ እስመ፡ እግዚአብሔር፡ ተወልደ፡ እም፡ ብእሲት።  ወበእንተዝ፡ ይቤ፡ ጳውሎስ፡ ዘአኮ፡ መላእክተ፡ ተወክፈ፡ አላ፡ ዘርዐ፡ አብርሃም፡ አልዐለ።  ወይእዜኒ፡ ፈጺመነ፡ ዘለፋሁ፡ ለፎጢኖስ፡ ንግበር፡ በዓለ፡ ሥጋዌሁ፡ ለወልደ፡ አምላክ፡ ንትጋነይ፡ ለማኅፀን፡ እንተ፡ ጾረቶ፡ ወንስግድ፡ ለአብራክ፡ እለ፡ ሐቀፋሁ፡ ንዘምር፡ ለአጥባት፡ እለ፡ ሐፀናሁ፡ ወናእኵት፡ ለአእዳው፡ እለ፡ ለከፋሁ፡ ወንየብብ፡ ለከናፍር፡ እለ፡ ሰዓማሁ፡ ንሰብሕ፡ ምስለ፡ ኖሎት፡ ወነአምኅ፡ ምስለ፡ ሰብአ፡ ሰገል።  ናንክርኬ፡ ከመ፡ ዮሴፍ፡ ንትለአክ፡ ከመ፡ ሰሎሜ፡ ናስተብርክ፡ ውስተ፡ ጎል፡ ኀበ፡ ሰከበ፡ ናንገርግር፡ ውስተ፡ ምጽንጋዕ፡ ኀበ፡ ተጠብለለ፡ ወንበል፡ ስብሐት፡ ለእግዚአብሔር፡ በሰማያት፡ ወሰላም፡ በምድር፡ ለዘሠመሮ፡ ለሰብእ፡ እግዚአብሔር፡ ኮነ፡ ሰብአ፡ ወወለተ፡ እጓለ፡ እመ፡ ሕያው፡ ኮነት፡ እመ፡ እግዚአብሔር፡ ሎቱ፡ ስብሐት፡ ወላቲ፡ ስግደት፡ ለዓለመ፡ ዓለም፡ አሜን፡ ወአሜን።  ተፈጸመ፡ ዘለፋሁ፡ ለፎጢኖስ፡ ሐረገ፡ ገሞራ፡ ለሐብለ፡ ሃይማኖት፡ ዘመተራ፡ ለመለኮተ፡ ወልድ፡ ዘአስተናከራ፡ ለቤተክርስቲያን፡ ዘአስተሐቀራ፡ ይቤ፡ ጊዮርጊስ፡ ዘሀገረ፡ አምሐራ፡ ወልደ፡ ትምህርቶሙ፡ ለካህናተ፡ ደብተራ፡ ለፍኖተ፡ ሃይማኖት፡ ዘአፍቀራ፡ ሰአሉ፡ ሎቱ፡ አባግዐ፡ ምሥጢር፡ ውሉደ፡ ቅድስት፡ ቍልብንጥራ።  ከመ፡ ታስተሥሪ፡ ኃጣውኢሁ፡ ድንግል፡ ኀበ፡ በኵራ፡ በዝኒ፡ ዓለም፡ ከመ፡ ትባልሖ፡ እመከራ፡ ወበዘይመጽእ፡ ዓለም፡ ከመ፡ ታብኦ፡ ውስተ፡ ማኅደራ፡ ወታብልዖ፡ እማዕደ፡ ሕይወት፡ ዘነከራ፡ ታስትዮ፡ እም፡ ወይነ፡ ምሥጢራ፡ ወታግሕሦ፡ እም፡ አንቀጸ፡ ደይን፡ ከመ፡ ኢይርአይ፡ ግሙራ፡ ዘንተ፡ መጽሐፈ፡ አዘዘ፡ ከመ፡ ይትነበብ፡ በዕለተ፡ ተዝካራ፡ አመ፡ ፳ወ፱፡ ለታኅሣሥ፡ እንተ፡ ባቲ፡ አስተርአየ፡ ዕበየ፡ ክብራ፡ ወተሰብሐ፡ ስነ፡ ምግባራ፡ ለዓለመ፡ ዓለም፡ አሜን፡ ወአሜን። </ab>
            </div>
            <div type="textpart" subtype="chapter" xml:id="Chapter5">
               <label>Against Photinus</label>
            </div>
            <div type="textpart" subtype="chapter" xml:id="Chapter6">
               <label>Against Origen</label>
            </div>
            <div type="textpart" subtype="chapter" xml:id="Chapter7">
               <label/>
            </div>
            <div type="textpart" subtype="chapter" xml:id="Chapter8">
               <label/>
            </div>
            <div type="textpart" subtype="chapter" xml:id="Chapter9">
               <label>On the Virgin</label>
            </div>
            <div type="textpart" subtype="chapter" xml:id="Chapter10">
               <label>Against Bitu</label>
            </div>
            <div type="textpart" subtype="chapter" xml:id="Chapter11">
               <label>Against the Antidicomarianites</label>
            </div>
            <div type="textpart" subtype="chapter" xml:id="Chapter12">
               <label/>
            </div>
            <div type="textpart" subtype="chapter" xml:id="Chapter13">
               <label>On the holy orders</label>
            </div>
            <div type="textpart" subtype="chapter" xml:id="Chapter14">
               <label>Against Eutyches (also ʾAftikis)</label>
            </div>
            <div type="textpart" subtype="chapter" xml:id="Chapter15">
               <label>Against Severos, bishop of the Indies and Theodosios of Alexandria</label>
            </div>
            <div type="textpart" subtype="chapter" xml:id="Chapter16">
               <label>Against ʾAburyos, i.e. Apollinarius</label>
            </div>
            <div type="textpart" subtype="chapter" xml:id="Chapter17">
               <label>Against Eutyches (also ʾAftikis)</label>
            </div>
            <div type="textpart" subtype="chapter" xml:id="Chapter18">
               <label>Against the Manichaeans</label>
            </div>
            <div type="textpart" subtype="chapter" xml:id="Chapter19">
               <label>Against ʾArsis, i.e. heretics</label>
            </div>
            <div type="textpart" subtype="chapter" xml:id="Chapter20">
               <label>Against Leo</label>
            </div>
            <div type="textpart" subtype="chapter" xml:id="Chapter21">
               <label>Against the Council of Chalcedon</label>
            </div>
            <div type="textpart" subtype="chapter" xml:id="Chapter22">
               <label>Against the Phantasiasts</label>
            </div>
            <div type="textpart" subtype="chapter" xml:id="Chapter23">
               <label/>
            </div>
            <div type="textpart" subtype="chapter" xml:id="Chapter24">
               <label>Against Origen</label>
            </div>
            <div type="textpart" subtype="chapter" xml:id="Chapter25">
               <label/>
            </div>
            <div type="textpart" subtype="chapter" xml:id="Chapter26">
               <label>Against the abrogation of the observation of Sabbath</label>
               <!--sub-chapters in Zotenberg-->
            </div>
            <div type="textpart" subtype="chapter" xml:id="Chapter27">
               <label>Against those who deny the immortality of the soul</label>
            </div>
            <div type="textpart" subtype="chapter" xml:id="Chapter28">
               <label>Against Flavian</label>
            </div>
            <div type="textpart" subtype="chapter" xml:id="Chapter29">
               <label>Against Macedonius</label>
            </div>
            <div type="textpart" subtype="chapter" xml:id="Chapter30">
               <label>Against those who deny the resurrection of the dead</label>
            </div>
         </div>
         
         

      </body>
   </text>
</TEI>
